<!DOCTYPE html>

<html lang="en">

<head>
    <meta charset="utf-8">
    <meta name="viewport" content="width=device-width, initial-scale=1">

    <title>महाभारत पर्व: १, अध्याय: २</title>

    <link href="https://cdnjs.cloudflare.com/ajax/libs/font-awesome/6.4.2/css/all.min.css" rel="stylesheet">
    <link href="https://cdn.jsdelivr.net/npm/bootstrap@5.0.2/dist/css/bootstrap.min.css" rel="stylesheet">
    <link href="/resources/css/mbh-skt-verse.css" rel="stylesheet">

    <link rel="icon" type="image/png" sizes="32x32" href="/resources/favicon/favicon-32x32.png">
    <link rel="icon" type="image/png" sizes="16x16" href="/resources/favicon/favicon-16x16.png">
</head>

<body>
    <img src="/resources/images/sidebar.png" class="sidebar-button" type="button" data-bs-toggle="offcanvas"
        data-bs-target="#parva_offcanvas" aria-controls="parva_offcanvas">

    <div class="offcanvas offcanvas-start" tabindex="-1" id="parva_offcanvas" aria-labelledby="parva_offcanvas_label">

        <div class="offcanvas-header">
            <h5 class="offcanvas-title" id="parva_offcanvas_label">१. आदिपर्व</h5>
            <button type="button" class="btn-close text-reset" data-bs-dismiss="offcanvas" aria-label="Close"></button>
        </div>

        <div class="offcanvas-body shadow-lg" id="parva-index" data-parva-index="1"
            data-chapter-index="2">
        </div>

    </div>

    <div class="container">
        <div class="row">
            <div class="col-12">
                <div class="card shadow-lg my-2">
                    <div class="card-header">
                        <div class="row">
                            <div class="col-lg-1 col-md-1 col-sm-2">
                                
                                <a href="/sanskrit/1/1.html" id="previous-parva-btn" style="float:left;"
                                    class="btn btn-warning my-2">
                                
                                        <span class="fa fa-xl fa-arrow-left"></span>
                                    </a>
                            </div>

                            <div class="col-lg-1 col-md-1 col-sm-2">
                                <a href="/" style="float:left;" class="btn btn-warning my-2">
                                    <span class="fa fa-home"></span>
                                </a>
                            </div>

                            <div class="col-lg-8 col-md-8 col-sm-6">
                                <h1 style="text-align:center" class="card-title">१:२</h1>
                            </div>

                            <div class="col-lg-2 col-md-2 col-sm-2">
                            
                            <a href="/sanskrit/1/3.html" id="next-parva-btn" style="float:right;"
                                class="btn btn-warning my-2">
                            
                            <span class="fa fa-xl fa-arrow-right"></span>
                                    </a>
                            </div>
                        </div>
                    </div>
                    <div class="card-body">
                        <div class="mbh-skt-verse" id="to_index">
                            
                            <sup class="mbh-skt-verse-index">१.२.१</sup>ऋषय ऊचुः
                            <br><br>
                            
                            <sup class="mbh-skt-verse-index">१.२.२</sup>समन्तपञ्चकमिति यदुक्तं सूतनन्दन<br>एतत्सर्वं यथान्यायं श्रोतुमिच्छामहे वयम्
                            <br><br>
                            
                            <sup class="mbh-skt-verse-index">१.२.३</sup>सूत उवाच
                            <br><br>
                            
                            <sup class="mbh-skt-verse-index">१.२.४</sup>शुश्रूषा यदि वो विप्रा ब्रुवतश्च कथाः शुभाः<br>समन्तपञ्चकाख्यं च श्रोतुमर्हथ सत्तमाः
                            <br><br>
                            
                            <sup class="mbh-skt-verse-index">१.२.५</sup>त्रेताद्वापरयोः संधौ रामः शस्त्रभृतां वरः<br>असकृत्पार्थिवं क्षत्रं जघानामर्षचोदितः
                            <br><br>
                            
                            <sup class="mbh-skt-verse-index">१.२.६</sup>स सर्वं क्षत्रमुत्साद्य स्ववीर्येणानलद्युतिः<br>समन्तपञ्चके पञ्च चकार रुधिरह्रदान्
                            <br><br>
                            
                            <sup class="mbh-skt-verse-index">१.२.७</sup>स तेषु रुधिराम्भस्सु ह्रदेषु क्रोधमूर्च्छितः<br>पितॄन्संतर्पयामास रुधिरेणेति नः श्रुतम्
                            <br><br>
                            
                            <sup class="mbh-skt-verse-index">१.२.८</sup>अथर्चीकादयोऽभ्येत्य पितरो ब्राह्मणर्षभम्<br>तं क्षमस्वेति सिषिधुस्ततः स विरराम ह
                            <br><br>
                            
                            <sup class="mbh-skt-verse-index">१.२.९</sup>तेषां समीपे यो देशो ह्रदानां रुधिराम्भसाम्<br>समन्तपञ्चकमिति पुण्यं तत्परिकीर्तितम्
                            <br><br>
                            
                            <sup class="mbh-skt-verse-index">१.२.१०</sup>येन लिङ्गेन यो देशो युक्तः समुपलक्ष्यते<br>तेनैव नाम्ना तं देशं वाच्यमाहुर्मनीषिणः
                            <br><br>
                            
                            <sup class="mbh-skt-verse-index">१.२.११</sup>अन्तरे चैव संप्राप्ते कलिद्वापरयोरभूत्<br>समन्तपञ्चके युद्धं कुरुपाण्डवसेनयोः
                            <br><br>
                            
                            <sup class="mbh-skt-verse-index">१.२.१२</sup>तस्मिन्परमधर्मिष्ठे देशे भूदोषवर्जिते<br>अष्टादश समाजग्मुरक्षौहिण्यो युयुत्सया
                            <br><br>
                            
                            <sup class="mbh-skt-verse-index">१.२.१३</sup>एवं नामाभिनिर्वृत्तं तस्य देशस्य वै द्विजाः<br>पुण्यश्च रमणीयश्च स देशो वः प्रकीर्तितः
                            <br><br>
                            
                            <sup class="mbh-skt-verse-index">१.२.१४</sup>तदेतत्कथितं सर्वं मया वो मुनिसत्तमाः<br>यथा देशः स विख्यातस्त्रिषु लोकेषु विश्रुतः
                            <br><br>
                            
                            <sup class="mbh-skt-verse-index">१.२.१५</sup>ऋषय ऊचुः
                            <br><br>
                            
                            <sup class="mbh-skt-verse-index">१.२.१६</sup>अक्षौहिण्य इति प्रोक्तं यत्त्वया सूतनन्दन<br>एतदिच्छामहे श्रोतुं सर्वमेव यथातथम्
                            <br><br>
                            
                            <sup class="mbh-skt-verse-index">१.२.१७</sup>अक्षौहिण्याः परीमाणं रथाश्वनरदन्तिनाम्<br>यथावच्चैव नो ब्रूहि सर्वं हि विदितं तव
                            <br><br>
                            
                            <sup class="mbh-skt-verse-index">१.२.१८</sup>सूत उवाच
                            <br><br>
                            
                            <sup class="mbh-skt-verse-index">१.२.१९</sup>एको रथो गजश्चैको नराः पञ्च पदातयः<br>त्रयश्च तुरगास्तज्ज्ञैः पत्तिरित्यभिधीयते
                            <br><br>
                            
                            <sup class="mbh-skt-verse-index">१.२.२०</sup>पत्तिं तु त्रिगुणामेतामाहुः सेनामुखं बुधाः<br>त्रीणि सेनामुखान्येको गुल्म इत्यभिधीयते
                            <br><br>
                            
                            <sup class="mbh-skt-verse-index">१.२.२१</sup>त्रयो गुल्मा गणो नाम वाहिनी तु गणास्त्रयः<br>स्मृतास्तिस्रस्तु वाहिन्यः पृतनेति विचक्षणैः
                            <br><br>
                            
                            <sup class="mbh-skt-verse-index">१.२.२२</sup>चमूस्तु पृतनास्तिस्रस्तिस्रश्चम्वस्त्वनीकिनी<br>अनीकिनीं दशगुणां प्राहुरक्षौहिणीं बुधाः
                            <br><br>
                            
                            <sup class="mbh-skt-verse-index">१.२.२३</sup>अक्षौहिण्याः प्रसंख्यानं रथानां द्विजसत्तमाः<br>संख्यागणिततत्त्वज्ञैः सहस्राण्येकविंशतिः
                            <br><br>
                            
                            <sup class="mbh-skt-verse-index">१.२.२४</sup>शतान्युपरि चैवाष्टौ तथा भूयश्च सप्ततिः<br>गजानां तु परीमाणमेतदेवात्र निर्दिशेत्
                            <br><br>
                            
                            <sup class="mbh-skt-verse-index">१.२.२५</sup>ज्ञेयं शतसहस्रं तु सहस्राणि तथा नव<br>नराणामपि पञ्चाशच्छतानि त्रीणि चानघाः
                            <br><br>
                            
                            <sup class="mbh-skt-verse-index">१.२.२६</sup>पञ्चषष्टिसहस्राणि तथाश्वानां शतानि च<br>दशोत्तराणि षट्प्राहुर्यथावदिह संख्यया
                            <br><br>
                            
                            <sup class="mbh-skt-verse-index">१.२.२७</sup>एतामक्षौहिणीं प्राहुः संख्यातत्त्वविदो जनाः<br>यां वः कथितवानस्मि विस्तरेण द्विजोत्तमाः
                            <br><br>
                            
                            <sup class="mbh-skt-verse-index">१.२.२८</sup>एतया संख्यया ह्यासन्कुरुपाण्डवसेनयोः<br>अक्षौहिण्यो द्विजश्रेष्ठाः पिण्डेनाष्टादशैव ताः
                            <br><br>
                            
                            <sup class="mbh-skt-verse-index">१.२.२९</sup>समेतास्तत्र वै देशे तत्रैव निधनं गताः<br>कौरवान्कारणं कृत्वा कालेनाद्भुतकर्मणा
                            <br><br>
                            
                            <sup class="mbh-skt-verse-index">१.२.३०</sup>अहानि युयुधे भीष्मो दशैव परमास्त्रवित्<br>अहानि पञ्च द्रोणस्तु ररक्ष कुरुवाहिनीम्
                            <br><br>
                            
                            <sup class="mbh-skt-verse-index">१.२.३१</sup>अहनी युयुधे द्वे तु कर्णः परबलार्दनः<br>शल्योऽर्धदिवसं त्वासीद्गदायुद्धमतः परम्
                            <br><br>
                            
                            <sup class="mbh-skt-verse-index">१.२.३२</sup>तस्यैव तु दिनस्यान्ते हार्दिक्यद्रौणिगौतमाः<br>प्रसुप्तं निशि विश्वस्तं जघ्नुर्यौधिष्ठिरं बलम्
                            <br><br>
                            
                            <sup class="mbh-skt-verse-index">१.२.३३</sup>यत्तु शौनकसत्रे ते भारताख्यानविस्तरम्<br>आख्यास्ये तत्र पौलोममाख्यानं चादितः परम्
                            <br><br>
                            
                            <sup class="mbh-skt-verse-index">१.२.३४</sup>विचित्रार्थपदाख्यानमनेकसमयान्वितम्<br>अभिपन्नं नरैः प्राज्ञैर्वैराग्यमिव मोक्षिभिः
                            <br><br>
                            
                            <sup class="mbh-skt-verse-index">१.२.३५</sup>आत्मेव वेदितव्येषु प्रियेष्विव च जीवितम्<br>इतिहासः प्रधानार्थः श्रेष्ठः सर्वागमेष्वयम्
                            <br><br>
                            
                            <sup class="mbh-skt-verse-index">१.२.३६</sup>इतिहासोत्तमे ह्यस्मिन्नर्पिता बुद्धिरुत्तमा<br>स्वरव्यञ्जनयोः कृत्स्ना लोकवेदाश्रयेव वाक्
                            <br><br>
                            
                            <sup class="mbh-skt-verse-index">१.२.३७</sup>अस्य प्रज्ञाभिपन्नस्य विचित्रपदपर्वणः<br>भारतस्येतिहासस्य श्रूयतां पर्वसंग्रहः
                            <br><br>
                            
                            <sup class="mbh-skt-verse-index">१.२.३८</sup>पर्वानुक्रमणी पूर्वं द्वितीयं पर्वसंग्रहः<br>पौष्यं पौलोममास्तीकमादिवंशावतारणम्
                            <br><br>
                            
                            <sup class="mbh-skt-verse-index">१.२.३९</sup>ततः संभवपर्वोक्तमद्भुतं देवनिर्मितम्<br>दाहो जतुगृहस्यात्र हैडिम्बं पर्व चोच्यते
                            <br><br>
                            
                            <sup class="mbh-skt-verse-index">१.२.४०</sup>ततो बकवधः पर्व पर्व चैत्ररथं ततः<br>ततः स्वयंवरं देव्याः पाञ्चाल्याः पर्व चोच्यते
                            <br><br>
                            
                            <sup class="mbh-skt-verse-index">१.२.४१</sup>क्षत्रधर्मेण निर्जित्य ततो वैवाहिकं स्मृतम्<br>विदुरागमनं पर्व राज्यलम्भस्तथैव च
                            <br><br>
                            
                            <sup class="mbh-skt-verse-index">१.२.४२</sup>अर्जुनस्य वने वासः सुभद्राहरणं ततः<br>सुभद्राहरणादूर्ध्वं ज्ञेयं हरणहारिकम्
                            <br><br>
                            
                            <sup class="mbh-skt-verse-index">१.२.४३</sup>ततः खाण्डवदाहाख्यं तत्रैव मयदर्शनम्<br>सभापर्व ततः प्रोक्तं मन्त्रपर्व ततः परम्
                            <br><br>
                            
                            <sup class="mbh-skt-verse-index">१.२.४४</sup>जरासंधवधः पर्व पर्व दिग्विजयस्तथा<br>पर्व दिग्विजयादूर्ध्वं राजसूयिकमुच्यते
                            <br><br>
                            
                            <sup class="mbh-skt-verse-index">१.२.४५</sup>ततश्चार्घाभिहरणं शिशुपालवधस्ततः<br>द्यूतपर्व ततः प्रोक्तमनुद्यूतमतः परम्
                            <br><br>
                            
                            <sup class="mbh-skt-verse-index">१.२.४६</sup>तत आरण्यकं पर्व किर्मीरवध एव च<br>ईश्वरार्जुनयोर्युद्धं पर्व कैरातसंज्ञितम्
                            <br><br>
                            
                            <sup class="mbh-skt-verse-index">१.२.४७</sup>इन्द्रलोकाभिगमनं पर्व ज्ञेयमतः परम्<br>तीर्थयात्रा ततः पर्व कुरुराजस्य धीमतः
                            <br><br>
                            
                            <sup class="mbh-skt-verse-index">१.२.४८</sup>जटासुरवधः पर्व यक्षयुद्धमतः परम्<br>तथैवाजगरं पर्व विज्ञेयं तदनन्तरम्
                            <br><br>
                            
                            <sup class="mbh-skt-verse-index">१.२.४९</sup>मार्कण्डेयसमस्या च पर्वोक्तं तदनन्तरम्<br>संवादश्च ततः पर्व द्रौपदीसत्यभामयोः
                            <br><br>
                            
                            <sup class="mbh-skt-verse-index">१.२.५०</sup>घोषयात्रा ततः पर्व मृगस्वप्नभयं ततः<br>व्रीहिद्रौणिकमाख्यानं ततोऽनन्तरमुच्यते
                            <br><br>
                            
                            <sup class="mbh-skt-verse-index">१.२.५१</sup>द्रौपदीहरणं पर्व सैन्धवेन वनात्ततः<br>कुण्डलाहरणं पर्व ततः परमिहोच्यते
                            <br><br>
                            
                            <sup class="mbh-skt-verse-index">१.२.५२</sup>आरणेयं ततः पर्व वैराटं तदनन्तरम्<br>कीचकानां वधः पर्व पर्व गोग्रहणं ततः
                            <br><br>
                            
                            <sup class="mbh-skt-verse-index">१.२.५३</sup>अभिमन्युना च वैराट्याः पर्व वैवाहिकं स्मृतम्<br>उद्योगपर्व विज्ञेयमत ऊर्ध्वं महाद्भुतम्
                            <br><br>
                            
                            <sup class="mbh-skt-verse-index">१.२.५४</sup>ततः संजययानाख्यं पर्व ज्ञेयमतः परम्<br>प्रजागरं ततः पर्व धृतराष्ट्रस्य चिन्तया
                            <br><br>
                            
                            <sup class="mbh-skt-verse-index">१.२.५५</sup>पर्व सानत्सुजातं च गुह्यमध्यात्मदर्शनम्<br>यानसंधिस्ततः पर्व भगवद्यानमेव च
                            <br><br>
                            
                            <sup class="mbh-skt-verse-index">१.२.५६</sup>ज्ञेयं विवादपर्वात्र कर्णस्यापि महात्मनः<br>निर्याणं पर्व च ततः कुरुपाण्डवसेनयोः
                            <br><br>
                            
                            <sup class="mbh-skt-verse-index">१.२.५७</sup>रथातिरथसंख्या च पर्वोक्तं तदनन्तरम्<br>उलूकदूतागमनं पर्वामर्षविवर्धनम्
                            <br><br>
                            
                            <sup class="mbh-skt-verse-index">१.२.५८</sup>अम्बोपाख्यानमपि च पर्व ज्ञेयमतः परम्<br>भीष्माभिषेचनं पर्व ज्ञेयमद्भुतकारणम्
                            <br><br>
                            
                            <sup class="mbh-skt-verse-index">१.२.५९</sup>जम्बूखण्डविनिर्माणं पर्वोक्तं तदनन्तरम्<br>भूमिपर्व ततो ज्ञेयं द्वीपविस्तरकीर्तनम्
                            <br><br>
                            
                            <sup class="mbh-skt-verse-index">१.२.६०</sup>पर्वोक्तं भगवद्गीता पर्व भीष्मवधस्ततः<br>द्रोणाभिषेकः पर्वोक्तं संशप्तकवधस्ततः
                            <br><br>
                            
                            <sup class="mbh-skt-verse-index">१.२.६१</sup>अभिमन्युवधः पर्व प्रतिज्ञापर्व चोच्यते<br>जयद्रथवधः पर्व घटोत्कचवधस्ततः
                            <br><br>
                            
                            <sup class="mbh-skt-verse-index">१.२.६२</sup>ततो द्रोणवधः पर्व विज्ञेयं लोमहर्षणम्<br>मोक्षो नारायणास्त्रस्य पर्वानन्तरमुच्यते
                            <br><br>
                            
                            <sup class="mbh-skt-verse-index">१.२.६३</sup>कर्णपर्व ततो ज्ञेयं शल्यपर्व ततः परम्<br>ह्रदप्रवेशनं पर्व गदायुद्धमतः परम्
                            <br><br>
                            
                            <sup class="mbh-skt-verse-index">१.२.६४</sup>सारस्वतं ततः पर्व तीर्थवंशगुणान्वितम्<br>अत ऊर्ध्वं तु बीभत्सं पर्व सौप्तिकमुच्यते
                            <br><br>
                            
                            <sup class="mbh-skt-verse-index">१.२.६५</sup>ऐषीकं पर्व निर्दिष्टमत ऊर्ध्वं सुदारुणम्<br>जलप्रदानिकं पर्व स्त्रीपर्व च ततः परम्
                            <br><br>
                            
                            <sup class="mbh-skt-verse-index">१.२.६६</sup>श्राद्धपर्व ततो ज्ञेयं कुरूणामौर्ध्वदेहिकम्<br>आभिषेचनिकं पर्व धर्मराजस्य धीमतः
                            <br><br>
                            
                            <sup class="mbh-skt-verse-index">१.२.६७</sup>चार्वाकनिग्रहः पर्व रक्षसो ब्रह्मरूपिणः<br>प्रविभागो गृहाणां च पर्वोक्तं तदनन्तरम्
                            <br><br>
                            
                            <sup class="mbh-skt-verse-index">१.२.६८</sup>शान्तिपर्व ततो यत्र राजधर्मानुकीर्तनम्<br>आपद्धर्मश्च पर्वोक्तं मोक्षधर्मस्ततः परम्
                            <br><br>
                            
                            <sup class="mbh-skt-verse-index">१.२.६९</sup>ततः पर्व परिज्ञेयमानुशासनिकं परम्<br>स्वर्गारोहणिकं पर्व ततो भीष्मस्य धीमतः
                            <br><br>
                            
                            <sup class="mbh-skt-verse-index">१.२.७०</sup>ततोऽश्वमेधिकं पर्व सर्वपापप्रणाशनम्<br>अनुगीता ततः पर्व ज्ञेयमध्यात्मवाचकम्
                            <br><br>
                            
                            <sup class="mbh-skt-verse-index">१.२.७१</sup>पर्व चाश्रमवासाख्यं पुत्रदर्शनमेव च<br>नारदागमनं पर्व ततः परमिहोच्यते
                            <br><br>
                            
                            <sup class="mbh-skt-verse-index">१.२.७२</sup>मौसलं पर्व च ततो घोरं समनुवर्ण्यते<br>महाप्रस्थानिकं पर्व स्वर्गारोहणिकं ततः
                            <br><br>
                            
                            <sup class="mbh-skt-verse-index">१.२.७३</sup>हरिवंशस्ततः पर्व पुराणं खिलसंज्ञितम्<br>भविष्यत्पर्व चाप्युक्तं खिलेष्वेवाद्भुतं महत्
                            <br><br>
                            
                            <sup class="mbh-skt-verse-index">१.२.७४</sup>एतत्पर्वशतं पूर्णं व्यासेनोक्तं महात्मना<br>यथावत्सूतपुत्रेण लोमहर्षणिना पुनः
                            <br><br>
                            
                            <sup class="mbh-skt-verse-index">१.२.७५</sup>कथितं नैमिषारण्ये पर्वाण्यष्टादशैव तु<br>समासो भारतस्यायं तत्रोक्तः पर्वसंग्रहः
                            <br><br>
                            
                            <sup class="mbh-skt-verse-index">१.२.७६</sup>पौष्ये पर्वणि माहात्म्यमुत्तङ्कस्योपवर्णितम्<br>पौलोमे भृगुवंशस्य विस्तारः परिकीर्तितः
                            <br><br>
                            
                            <sup class="mbh-skt-verse-index">१.२.७७</sup>आस्तीके सर्वनागानां गरुडस्य च संभवः<br>क्षीरोदमथनं चैव जन्मोच्छैःश्रवसस्तथा
                            <br><br>
                            
                            <sup class="mbh-skt-verse-index">१.२.७८</sup>यजतः सर्पसत्रेण राज्ञः पारिक्षितस्य च<br>कथेयमभिनिर्वृत्ता भारतानां महात्मनाम्
                            <br><br>
                            
                            <sup class="mbh-skt-verse-index">१.२.७९</sup>विविधाः संभवा राज्ञामुक्ताः संभवपर्वणि<br>अन्येषां चैव विप्राणामृषेर्द्वैपायनस्य च
                            <br><br>
                            
                            <sup class="mbh-skt-verse-index">१.२.८०</sup>अंशावतरणं चात्र देवानां परिकीर्तितम्<br>दैत्यानां दानवानां च यक्षाणां च महौजसाम्
                            <br><br>
                            
                            <sup class="mbh-skt-verse-index">१.२.८१</sup>नागानामथ सर्पाणां गन्धर्वाणां पतत्रिणाम्<br>अन्येषां चैव भूतानां विविधानां समुद्भवः
                            <br><br>
                            
                            <sup class="mbh-skt-verse-index">१.२.८२</sup>वसूनां पुनरुत्पत्तिर्भागीरथ्यां महात्मनाम्<br>शंतनोर्वेश्मनि पुनस्तेषां चारोहणं दिवि
                            <br><br>
                            
                            <sup class="mbh-skt-verse-index">१.२.८३</sup>तेजोंशानां च संघाताद्भीष्मस्याप्यत्र संभवः<br>राज्यान्निवर्तनं चैव ब्रह्मचर्यव्रते स्थितिः
                            <br><br>
                            
                            <sup class="mbh-skt-verse-index">१.२.८४</sup>प्रतिज्ञापालनं चैव रक्षा चित्राङ्गदस्य च<br>हते चित्राङ्गदे चैव रक्षा भ्रातुर्यवीयसः
                            <br><br>
                            
                            <sup class="mbh-skt-verse-index">१.२.८५</sup>विचित्रवीर्यस्य तथा राज्ये संप्रतिपादनम्<br>धर्मस्य नृषु संभूतिरणीमाण्डव्यशापजा
                            <br><br>
                            
                            <sup class="mbh-skt-verse-index">१.२.८६</sup>कृष्णद्वैपायनाच्चैव प्रसूतिर्वरदानजा<br>धृतराष्ट्रस्य पाण्डोश्च पाण्डवानां च संभवः
                            <br><br>
                            
                            <sup class="mbh-skt-verse-index">१.२.८७</sup>वारणावतयात्रा च मन्त्रो दुर्योधनस्य च<br>विदुरस्य च वाक्येन सुरुङ्गोपक्रमक्रिया
                            <br><br>
                            
                            <sup class="mbh-skt-verse-index">१.२.८८</sup>पाण्डवानां वने घोरे हिडिम्बायाश्च दर्शनम्<br>घटोत्कचस्य चोत्पत्तिरत्रैव परिकीर्तिता
                            <br><br>
                            
                            <sup class="mbh-skt-verse-index">१.२.८९</sup>अज्ञातचर्या पाण्डूनां वासो ब्राह्मणवेश्मनि<br>बकस्य निधनं चैव नागराणां च विस्मयः
                            <br><br>
                            
                            <sup class="mbh-skt-verse-index">१.२.९०</sup>अङ्गारपर्णं निर्जित्य गङ्गाकूलेऽर्जुनस्तदा<br>भ्रातृभिः सहितः सर्वैः पाञ्चालानभितो ययौ
                            <br><br>
                            
                            <sup class="mbh-skt-verse-index">१.२.९१</sup>तापत्यमथ वासिष्ठमौर्वं चाख्यानमुत्तमम्<br>पञ्चेन्द्राणामुपाख्यानमत्रैवाद्भुतमुच्यते
                            <br><br>
                            
                            <sup class="mbh-skt-verse-index">१.२.९२</sup>पञ्चानामेकपत्नीत्वे विमर्शो द्रुपदस्य च<br>द्रौपद्या देवविहितो विवाहश्चाप्यमानुषः
                            <br><br>
                            
                            <sup class="mbh-skt-verse-index">१.२.९३</sup>विदुरस्य च संप्राप्तिर्दर्शनं केशवस्य च<br>खाण्डवप्रस्थवासश्च तथा राज्यार्धशासनम्
                            <br><br>
                            
                            <sup class="mbh-skt-verse-index">१.२.९४</sup>नारदस्याज्ञया चैव द्रौपद्याः समयक्रिया<br>सुन्दोपसुन्दयोस्तत्र उपाख्यानं प्रकीर्तितम्
                            <br><br>
                            
                            <sup class="mbh-skt-verse-index">१.२.९५</sup>पार्थस्य वनवासश्च उलूप्या पथि संगमः<br>पुण्यतीर्थानुसंयानं बभ्रुवाहनजन्म च
                            <br><br>
                            
                            <sup class="mbh-skt-verse-index">१.२.९६</sup>द्वारकायां सुभद्रा च कामयानेन कामिनी<br>वासुदेवस्यानुमते प्राप्ता चैव किरीटिना
                            <br><br>
                            
                            <sup class="mbh-skt-verse-index">१.२.९७</sup>हरणं गृह्य संप्राप्ते कृष्णे देवकिनन्दने<br>संप्राप्तिश्चक्रधनुषोः खाण्डवस्य च दाहनम्
                            <br><br>
                            
                            <sup class="mbh-skt-verse-index">१.२.९८</sup>अभिमन्योः सुभद्रायां जन्म चोत्तमतेजसः<br>मयस्य मोक्षो ज्वलनाद्भुजंगस्य च मोक्षणम्<br>महर्षेर्मन्दपालस्य शार्ङ्ग्यं तनयसंभवः
                            <br><br>
                            
                            <sup class="mbh-skt-verse-index">१.२.९९</sup>इत्येतदादिपर्वोक्तं प्रथमं बहुविस्तरम्<br>अध्यायानां शते द्वे तु संख्याते परमर्षिणा<br>अष्टादशैव चाध्याया व्यासेनोत्तमतेजसा
                            <br><br>
                            
                            <sup class="mbh-skt-verse-index">१.२.१००</sup>सप्त श्लोकसहस्राणि तथा नव शतानि च<br>श्लोकाश्च चतुराशीतिर्दृष्टो ग्रन्थो महात्मना
                            <br><br>
                            
                            <sup class="mbh-skt-verse-index">१.२.१०१</sup>द्वितीयं तु सभापर्व बहुवृत्तान्तमुच्यते<br>सभाक्रिया पाण्डवानां किंकराणां च दर्शनम्
                            <br><br>
                            
                            <sup class="mbh-skt-verse-index">१.२.१०२</sup>लोकपालसभाख्यानं नारदाद्देवदर्शनात्<br>राजसूयस्य चारम्भो जरासंधवधस्तथा
                            <br><br>
                            
                            <sup class="mbh-skt-verse-index">१.२.१०३</sup>गिरिव्रजे निरुद्धानां राज्ञां कृष्णेन मोक्षणम्<br>राजसूयेऽर्घसंवादे शिशुपालवधस्तथा
                            <br><br>
                            
                            <sup class="mbh-skt-verse-index">१.२.१०४</sup>यज्ञे विभूतिं तां दृष्ट्वा दुःखामर्षान्वितस्य च<br>दुर्योधनस्यावहासो भीमेन च सभातले
                            <br><br>
                            
                            <sup class="mbh-skt-verse-index">१.२.१०५</sup>यत्रास्य मन्युरुद्भूतो येन द्यूतमकारयत्<br>यत्र धर्मसुतं द्यूते शकुनिः कितवोऽजयत्
                            <br><br>
                            
                            <sup class="mbh-skt-verse-index">१.२.१०६</sup>यत्र द्यूतार्णवे मग्नान्द्रौपदी नौरिवार्णवात्<br>तारयामास तांस्तीर्णाञ्ज्ञात्वा दुर्योधनो नृपः<br>पुनरेव ततो द्यूते समाह्वयत पाण्डवान्
                            <br><br>
                            
                            <sup class="mbh-skt-verse-index">१.२.१०७</sup>एतत्सर्वं सभापर्व समाख्यातं महात्मना<br>अध्यायाः सप्ततिर्ज्ञेयास्तथा द्वौ चात्र संख्यया
                            <br><br>
                            
                            <sup class="mbh-skt-verse-index">१.२.१०८</sup>श्लोकानां द्वे सहस्रे तु पञ्च श्लोकशतानि च<br>श्लोकाश्चैकादश ज्ञेयाः पर्वण्यस्मिन्प्रकीर्तिताः
                            <br><br>
                            
                            <sup class="mbh-skt-verse-index">१.२.१०९</sup>अतः परं तृतीयं तु ज्ञेयमारण्यकं महत्<br>पौरानुगमनं चैव धर्मपुत्रस्य धीमतः
                            <br><br>
                            
                            <sup class="mbh-skt-verse-index">१.२.११०</sup>वृष्णीनामागमो यत्र पाञ्चालानां च सर्वशः<br>यत्र सौभवधाख्यानं किर्मीरवध एव च<br>अस्त्रहेतोर्विवासश्च पार्थस्यामिततेजसः
                            <br><br>
                            
                            <sup class="mbh-skt-verse-index">१.२.१११</sup>महादेवेन युद्धं च किरातवपुषा सह<br>दर्शनं लोकपालानां स्वर्गारोहणमेव च
                            <br><br>
                            
                            <sup class="mbh-skt-verse-index">१.२.११२</sup>दर्शनं बृहदश्वस्य महर्षेर्भावितात्मनः<br>युधिष्ठिरस्य चार्तस्य व्यसने परिदेवनम्
                            <br><br>
                            
                            <sup class="mbh-skt-verse-index">१.२.११३</sup>नलोपाख्यानमत्रैव धर्मिष्ठं करुणोदयम्<br>दमयन्त्याः स्थितिर्यत्र नलस्य व्यसनागमे
                            <br><br>
                            
                            <sup class="mbh-skt-verse-index">१.२.११४</sup>वनवासगतानां च पाण्डवानां महात्मनाम्<br>स्वर्गे प्रवृत्तिराख्याता लोमशेनार्जुनस्य वै
                            <br><br>
                            
                            <sup class="mbh-skt-verse-index">१.२.११५</sup>तीर्थयात्रा तथैवात्र पाण्डवानां महात्मनाम्<br>जटासुरस्य तत्रैव वधः समुपवर्ण्यते
                            <br><br>
                            
                            <sup class="mbh-skt-verse-index">१.२.११६</sup>नियुक्तो भीमसेनश्च द्रौपद्या गन्धमादने<br>यत्र मन्दारपुष्पार्थं नलिनीं तामधर्षयत्
                            <br><br>
                            
                            <sup class="mbh-skt-verse-index">१.२.११७</sup>यत्रास्य सुमहद्युद्धमभवत्सह राक्षसैः<br>यक्षैश्चापि महावीर्यैर्मणिमत्प्रमुखैस्तथा
                            <br><br>
                            
                            <sup class="mbh-skt-verse-index">१.२.११८</sup>आगस्त्यमपि चाख्यानं यत्र वातापिभक्षणम्<br>लोपामुद्राभिगमनमपत्यार्थमृषेरपि
                            <br><br>
                            
                            <sup class="mbh-skt-verse-index">१.२.११९</sup>ततः श्येनकपोतीयमुपाख्यानमनन्तरम्<br>इन्द्रोऽग्निर्यत्र धर्मश्च अजिज्ञासञ्शिबिं नृपम्
                            <br><br>
                            
                            <sup class="mbh-skt-verse-index">१.२.१२०</sup>ऋश्यशृङ्गस्य चरितं कौमारब्रह्मचारिणः<br>जामदग्न्यस्य रामस्य चरितं भूरितेजसः
                            <br><br>
                            
                            <sup class="mbh-skt-verse-index">१.२.१२१</sup>कार्तवीर्यवधो यत्र हैहयानां च वर्ण्यते<br>सौकन्यमपि चाख्यानं च्यवनो यत्र भार्गवः
                            <br><br>
                            
                            <sup class="mbh-skt-verse-index">१.२.१२२</sup>शर्यातियज्ञे नासत्यौ कृतवान्सोमपीथिनौ<br>ताभ्यां च यत्र स मुनिर्यौवनं प्रतिपादितः
                            <br><br>
                            
                            <sup class="mbh-skt-verse-index">१.२.१२३</sup>जन्तूपाख्यानमत्रैव यत्र पुत्रेण सोमकः<br>पुत्रार्थमयजद्राजा लेभे पुत्रशतं च सः
                            <br><br>
                            
                            <sup class="mbh-skt-verse-index">१.२.१२४</sup>अष्टावक्रीयमत्रैव विवादे यत्र बन्दिनम्<br>विजित्य सागरं प्राप्तं पितरं लब्धवानृषिः
                            <br><br>
                            
                            <sup class="mbh-skt-verse-index">१.२.१२५</sup>अवाप्य दिव्यान्यस्त्राणि गुर्वर्थे सव्यसाचिना<br>निवातकवचैर्युद्धं हिरण्यपुरवासिभिः
                            <br><br>
                            
                            <sup class="mbh-skt-verse-index">१.२.१२६</sup>समागमश्च पार्थस्य भ्रातृभिर्गन्धमादने<br>घोषयात्रा च गन्धर्वैर्यत्र युद्धं किरीटिनः
                            <br><br>
                            
                            <sup class="mbh-skt-verse-index">१.२.१२७</sup>पुनरागमनं चैव तेषां द्वैतवनं सरः<br>जयद्रथेनापहारो द्रौपद्याश्चाश्रमान्तरात्
                            <br><br>
                            
                            <sup class="mbh-skt-verse-index">१.२.१२८</sup>यत्रैनमन्वयाद्भीमो वायुवेगसमो जवे<br>मार्कण्डेयसमस्यायामुपाख्यानानि भागशः
                            <br><br>
                            
                            <sup class="mbh-skt-verse-index">१.२.१२९</sup>संदर्शनं च कृष्णस्य संवादश्चैव सत्यया<br>व्रीहिद्रौणिकमाख्यानमैन्द्रद्युम्नं तथैव च
                            <br><br>
                            
                            <sup class="mbh-skt-verse-index">१.२.१३०</sup>सावित्र्यौद्दालकीयं च वैन्योपाख्यानमेव च<br>रामायणमुपाख्यानमत्रैव बहुविस्तरम्
                            <br><br>
                            
                            <sup class="mbh-skt-verse-index">१.२.१३१</sup>कर्णस्य परिमोषोऽत्र कुण्डलाभ्यां पुरंदरात्<br>आरणेयमुपाख्यानं यत्र धर्मोऽन्वशात्सुतम्<br>जग्मुर्लब्धवरा यत्र पाण्डवाः पश्चिमां दिशम्
                            <br><br>
                            
                            <sup class="mbh-skt-verse-index">१.२.१३२</sup>एतदारण्यकं पर्व तृतीयं परिकीर्तितम्<br>अत्राध्यायशते द्वे तु संख्याते परमर्षिणा<br>एकोनसप्ततिश्चैव तथाध्यायाः प्रकीर्तिताः
                            <br><br>
                            
                            <sup class="mbh-skt-verse-index">१.२.१३३</sup>एकादश सहस्राणि श्लोकानां षट्शतानि च<br>चतुःषष्टिस्तथा श्लोकाः पर्वैतत्परिकीर्तितम्
                            <br><br>
                            
                            <sup class="mbh-skt-verse-index">१.२.१३४</sup>अतः परं निबोधेदं वैराटं पर्वविस्तरम्<br>विराटनगरं गत्वा श्मशाने विपुलां शमीम्<br>दृष्ट्वा संनिदधुस्तत्र पाण्डवा आयुधान्युत
                            <br><br>
                            
                            <sup class="mbh-skt-verse-index">१.२.१३५</sup>यत्र प्रविश्य नगरं छद्मभिर्न्यवसन्त ते<br>दुरात्मनो वधो यत्र कीचकस्य वृकोदरात्
                            <br><br>
                            
                            <sup class="mbh-skt-verse-index">१.२.१३६</sup>गोग्रहे यत्र पार्थेन निर्जिताः कुरवो युधि<br>गोधनं च विराटस्य मोक्षितं यत्र पाण्डवैः
                            <br><br>
                            
                            <sup class="mbh-skt-verse-index">१.२.१३७</sup>विराटेनोत्तरा दत्ता स्नुषा यत्र किरीटिनः<br>अभिमन्युं समुद्दिश्य सौभद्रमरिघातिनम्
                            <br><br>
                            
                            <sup class="mbh-skt-verse-index">१.२.१३८</sup>चतुर्थमेतद्विपुलं वैराटं पर्व वर्णितम्<br>अत्रापि परिसंख्यातमध्यायानां महात्मना
                            <br><br>
                            
                            <sup class="mbh-skt-verse-index">१.२.१३९</sup>सप्तषष्टिरथो पूर्णा श्लोकाग्रमपि मे शृणु<br>श्लोकानां द्वे सहस्रे तु श्लोकाः पञ्चाशदेव तु<br>पर्वण्यस्मिन्समाख्याताः संख्यया परमर्षिणा
                            <br><br>
                            
                            <sup class="mbh-skt-verse-index">१.२.१४०</sup>उद्योगपर्व विज्ञेयं पञ्चमं शृण्वतः परम्<br>उपप्लव्ये निविष्टेषु पाण्डवेषु जिगीषया<br>दुर्योधनोऽर्जुनश्चैव वासुदेवमुपस्थितौ
                            <br><br>
                            
                            <sup class="mbh-skt-verse-index">१.२.१४१</sup>साहाय्यमस्मिन्समरे भवान्नौ कर्तुमर्हति<br>इत्युक्ते वचने कृष्णो यत्रोवाच महामतिः
                            <br><br>
                            
                            <sup class="mbh-skt-verse-index">१.२.१४२</sup>अयुध्यमानमात्मानं मन्त्रिणं पुरुषर्षभौ<br>अक्षौहिणीं वा सैन्यस्य कस्य वा किं ददाम्यहम्
                            <br><br>
                            
                            <sup class="mbh-skt-verse-index">१.२.१४३</sup>वव्रे दुर्योधनः सैन्यं मन्दात्मा यत्र दुर्मतिः<br>अयुध्यमानं सचिवं वव्रे कृष्णं धनंजयः
                            <br><br>
                            
                            <sup class="mbh-skt-verse-index">१.२.१४४</sup>संजयं प्रेषयामास शमार्थं पाण्डवान्प्रति<br>यत्र दूतं महाराजो धृतराष्ट्रः प्रतापवान्
                            <br><br>
                            
                            <sup class="mbh-skt-verse-index">१.२.१४५</sup>श्रुत्वा च पाण्डवान्यत्र वासुदेवपुरोगमान्<br>प्रजागरः संप्रजज्ञे धृतराष्ट्रस्य चिन्तया
                            <br><br>
                            
                            <sup class="mbh-skt-verse-index">१.२.१४६</sup>विदुरो यत्र वाक्यानि विचित्राणि हितानि च<br>श्रावयामास राजानं धृतराष्ट्रं मनीषिणम्
                            <br><br>
                            
                            <sup class="mbh-skt-verse-index">१.२.१४७</sup>तथा सनत्सुजातेन यत्राध्यात्ममनुत्तमम्<br>मनस्तापान्वितो राजा श्रावितः शोकलालसः
                            <br><br>
                            
                            <sup class="mbh-skt-verse-index">१.२.१४८</sup>प्रभाते राजसमितौ संजयो यत्र चाभिभोः<br>ऐकात्म्यं वासुदेवस्य प्रोक्तवानर्जुनस्य च
                            <br><br>
                            
                            <sup class="mbh-skt-verse-index">१.२.१४९</sup>यत्र कृष्णो दयापन्नः संधिमिच्छन्महायशाः<br>स्वयमागाच्छमं कर्तुं नगरं नागसाह्वयम्
                            <br><br>
                            
                            <sup class="mbh-skt-verse-index">१.२.१५०</sup>प्रत्याख्यानं च कृष्णस्य राज्ञा दुर्योधनेन वै<br>शमार्थं याचमानस्य पक्षयोरुभयोर्हितम्
                            <br><br>
                            
                            <sup class="mbh-skt-verse-index">१.२.१५१</sup>कर्णदुर्योधनादीनां दुष्टं विज्ञाय मन्त्रितम्<br>योगेश्वरत्वं कृष्णेन यत्र राजसु दर्शितम्
                            <br><br>
                            
                            <sup class="mbh-skt-verse-index">१.२.१५२</sup>रथमारोप्य कृष्णेन यत्र कर्णोऽनुमन्त्रितः<br>उपायपूर्वं शौण्डीर्यात्प्रत्याख्यातश्च तेन सः
                            <br><br>
                            
                            <sup class="mbh-skt-verse-index">१.२.१५३</sup>ततश्चाप्यभिनिर्यात्रा रथाश्वनरदन्तिनाम्<br>नगराद्धास्तिनपुराद्बलसंख्यानमेव च
                            <br><br>
                            
                            <sup class="mbh-skt-verse-index">१.२.१५४</sup>यत्र राज्ञा उलूकस्य प्रेषणं पाण्डवान्प्रति<br>श्वोभाविनि महायुद्धे दूत्येन क्रूरवादिना<br>रथातिरथसंख्यानमम्बोपाख्यानमेव च
                            <br><br>
                            
                            <sup class="mbh-skt-verse-index">१.२.१५५</sup>एतत्सुबहुवृत्तान्तं पञ्चमं पर्व भारते<br>उद्योगपर्व निर्दिष्टं संधिविग्रहसंश्रितम्
                            <br><br>
                            
                            <sup class="mbh-skt-verse-index">१.२.१५६</sup>अध्यायाः संख्यया त्वत्र षडशीतिशतं स्मृतम्<br>श्लोकानां षट्सहस्राणि तावन्त्येव शतानि च
                            <br><br>
                            
                            <sup class="mbh-skt-verse-index">१.२.१५७</sup>श्लोकाश्च नवतिः प्रोक्तास्तथैवाष्टौ महात्मना<br>व्यासेनोदारमतिना पर्वण्यस्मिंस्तपोधनाः
                            <br><br>
                            
                            <sup class="mbh-skt-verse-index">१.२.१५८</sup>अत ऊर्ध्वं विचित्रार्थं भीष्मपर्व प्रचक्षते<br>जम्बूखण्डविनिर्माणं यत्रोक्तं संजयेन ह
                            <br><br>
                            
                            <sup class="mbh-skt-verse-index">१.२.१५९</sup>यत्र युद्धमभूद्घोरं दशाहान्यतिदारुणम्<br>यत्र यौधिष्ठिरं सैन्यं विषादमगमत्परम्
                            <br><br>
                            
                            <sup class="mbh-skt-verse-index">१.२.१६०</sup>कश्मलं यत्र पार्थस्य वासुदेवो महामतिः<br>मोहजं नाशयामास हेतुभिर्मोक्षदर्शनैः
                            <br><br>
                            
                            <sup class="mbh-skt-verse-index">१.२.१६१</sup>शिखण्डिनं पुरस्कृत्य यत्र पार्थो महाधनुः<br>विनिघ्नन्निशितैर्बाणै रथाद्भीष्ममपातयत्
                            <br><br>
                            
                            <sup class="mbh-skt-verse-index">१.२.१६२</sup>षष्ठमेतन्महापर्व भारते परिकीर्तितम्<br>अध्यायानां शतं प्रोक्तं सप्तदश तथापरे
                            <br><br>
                            
                            <sup class="mbh-skt-verse-index">१.२.१६३</sup>पञ्च श्लोकसहस्राणि संख्ययाष्टौ शतानि च<br>श्लोकाश्च चतुराशीतिः पर्वण्यस्मिन्प्रकीर्तिताः<br>व्यासेन वेदविदुषा संख्याता भीष्मपर्वणि
                            <br><br>
                            
                            <sup class="mbh-skt-verse-index">१.२.१६४</sup>द्रोणपर्व ततश्चित्रं बहुवृत्तान्तमुच्यते<br>यत्र संशप्तकाः पार्थमपनिन्यू रणाजिरात्
                            <br><br>
                            
                            <sup class="mbh-skt-verse-index">१.२.१६५</sup>भगदत्तो महाराजो यत्र शक्रसमो युधि<br>सुप्रतीकेन नागेन सह शस्तः किरीटिना
                            <br><br>
                            
                            <sup class="mbh-skt-verse-index">१.२.१६६</sup>यत्राभिमन्युं बहवो जघ्नुर्लोकमहारथाः<br>जयद्रथमुखा बालं शूरमप्राप्तयौवनम्
                            <br><br>
                            
                            <sup class="mbh-skt-verse-index">१.२.१६७</sup>हतेऽभिमन्यौ क्रुद्धेन यत्र पार्थेन संयुगे<br>अक्षौहिणीः सप्त हत्वा हतो राजा जयद्रथः<br>संशप्तकावशेषं च कृतं निःशेषमाहवे
                            <br><br>
                            
                            <sup class="mbh-skt-verse-index">१.२.१६८</sup>अलम्बुसः श्रुतायुश्च जलसंधश्च वीर्यवान्<br>सौमदत्तिर्विराटश्च द्रुपदश्च महारथः<br>घटोत्कचादयश्चान्ये निहता द्रोणपर्वणि
                            <br><br>
                            
                            <sup class="mbh-skt-verse-index">१.२.१६९</sup>अश्वत्थामापि चात्रैव द्रोणे युधि निपातिते<br>अस्त्रं प्रादुश्चकारोग्रं नारायणममर्षितः
                            <br><br>
                            
                            <sup class="mbh-skt-verse-index">१.२.१७०</sup>सप्तमं भारते पर्व महदेतदुदाहृतम्<br>अत्र ते पृथिवीपालाः प्रायशो निधनं गताः<br>द्रोणपर्वणि ये शूरा निर्दिष्टाः पुरुषर्षभाः
                            <br><br>
                            
                            <sup class="mbh-skt-verse-index">१.२.१७१</sup>अध्यायानां शतं प्रोक्तमध्यायाः सप्ततिस्तथा<br>अष्टौ श्लोकसहस्राणि तथा नव शतानि च
                            <br><br>
                            
                            <sup class="mbh-skt-verse-index">१.२.१७२</sup>श्लोका नव तथैवात्र संख्यातास्तत्त्वदर्शिना<br>पाराशर्येण मुनिना संचिन्त्य द्रोणपर्वणि
                            <br><br>
                            
                            <sup class="mbh-skt-verse-index">१.२.१७३</sup>अतः परं कर्णपर्व प्रोच्यते परमाद्भुतम्<br>सारथ्ये विनियोगश्च मद्रराजस्य धीमतः<br>आख्यातं यत्र पौराणं त्रिपुरस्य निपातनम्
                            <br><br>
                            
                            <sup class="mbh-skt-verse-index">१.२.१७४</sup>प्रयाणे परुषश्चात्र संवादः कर्णशल्ययोः<br>हंसकाकीयमाख्यानमत्रैवाक्षेपसंहितम्
                            <br><br>
                            
                            <sup class="mbh-skt-verse-index">१.२.१७५</sup>अन्योन्यं प्रति च क्रोधो युधिष्ठिरकिरीटिनोः<br>द्वैरथे यत्र पार्थेन हतः कर्णो महारथः
                            <br><br>
                            
                            <sup class="mbh-skt-verse-index">१.२.१७६</sup>अष्टमं पर्व निर्दिष्टमेतद्भारतचिन्तकैः<br>एकोनसप्ततिः प्रोक्ता अध्यायाः कर्णपर्वणि<br>चत्वार्येव सहस्राणि नव श्लोकशतानि च
                            <br><br>
                            
                            <sup class="mbh-skt-verse-index">१.२.१७७</sup>अतः परं विचित्रार्थं शल्यपर्व प्रकीर्तितम्<br>हतप्रवीरे सैन्ये तु नेता मद्रेश्वरोऽभवत्
                            <br><br>
                            
                            <sup class="mbh-skt-verse-index">१.२.१७८</sup>वृत्तानि रथयुद्धानि कीर्त्यन्ते यत्र भागशः<br>विनाशः कुरुमुख्यानां शल्यपर्वणि कीर्त्यते
                            <br><br>
                            
                            <sup class="mbh-skt-verse-index">१.२.१७९</sup>शल्यस्य निधनं चात्र धर्मराजान्महारथात्<br>गदायुद्धं तु तुमुलमत्रैव परिकीर्तितम्<br>सरस्वत्याश्च तीर्थानां पुण्यता परिकीर्तिता
                            <br><br>
                            
                            <sup class="mbh-skt-verse-index">१.२.१८०</sup>नवमं पर्व निर्दिष्टमेतदद्भुतमर्थवत्<br>एकोनषष्टिरध्यायास्तत्र संख्याविशारदैः
                            <br><br>
                            
                            <sup class="mbh-skt-verse-index">१.२.१८१</sup>संख्याता बहुवृत्तान्ताः श्लोकाग्रं चात्र शस्यते<br>त्रीणि श्लोकसहस्राणि द्वे शते विंशतिस्तथा<br>मुनिना संप्रणीतानि कौरवाणां यशोभृताम्
                            <br><br>
                            
                            <sup class="mbh-skt-verse-index">१.२.१८२</sup>अतः परं प्रवक्ष्यामि सौप्तिकं पर्व दारुणम्<br>भग्नोरुं यत्र राजानं दुर्योधनममर्षणम्
                            <br><br>
                            
                            <sup class="mbh-skt-verse-index">१.२.१८३</sup>व्यपयातेषु पार्थेषु त्रयस्तेऽभ्याययू रथाः<br>कृतवर्मा कृपो द्रौणिः सायाह्ने रुधिरोक्षिताः
                            <br><br>
                            
                            <sup class="mbh-skt-verse-index">१.२.१८४</sup>प्रतिजज्ञे दृढक्रोधो द्रौणिर्यत्र महारथः<br>अहत्वा सर्वपाञ्चालान्धृष्टद्युम्नपुरोगमान्<br>पाण्डवांश्च सहामात्यान्न विमोक्ष्यामि दंशनम्
                            <br><br>
                            
                            <sup class="mbh-skt-verse-index">१.२.१८५</sup>प्रसुप्तान्निशि विश्वस्तान्यत्र ते पुरुषर्षभाः<br>पाञ्चालान्सपरीवाराञ्जघ्नुर्द्रौणिपुरोगमाः
                            <br><br>
                            
                            <sup class="mbh-skt-verse-index">१.२.१८६</sup>यत्रामुच्यन्त पार्थास्ते पञ्च कृष्णबलाश्रयात्<br>सात्यकिश्च महेष्वासः शेषाश्च निधनं गताः
                            <br><br>
                            
                            <sup class="mbh-skt-verse-index">१.२.१८७</sup>द्रौपदी पुत्रशोकार्ता पितृभ्रातृवधार्दिता<br>कृतानशनसंकल्पा यत्र भर्तॄनुपाविशत्
                            <br><br>
                            
                            <sup class="mbh-skt-verse-index">१.२.१८८</sup>द्रौपदीवचनाद्यत्र भीमो भीमपराक्रमः<br>अन्वधावत संक्रुद्धो भारद्वाजं गुरोः सुतम्
                            <br><br>
                            
                            <sup class="mbh-skt-verse-index">१.२.१८९</sup>भीमसेनभयाद्यत्र दैवेनाभिप्रचोदितः<br>अपाण्डवायेति रुषा द्रौणिरस्त्रमवासृजत्
                            <br><br>
                            
                            <sup class="mbh-skt-verse-index">१.२.१९०</sup>मैवमित्यब्रवीत्कृष्णः शमयंस्तस्य तद्वचः<br>यत्रास्त्रमस्त्रेण च तच्छमयामास फाल्गुनः
                            <br><br>
                            
                            <sup class="mbh-skt-verse-index">१.२.१९१</sup>द्रौणिद्वैपायनादीनां शापाश्चान्योन्यकारिताः<br>तोयकर्मणि सर्वेषां राज्ञामुदकदानिके
                            <br><br>
                            
                            <sup class="mbh-skt-verse-index">१.२.१९२</sup>गूढोत्पन्नस्य चाख्यानं कर्णस्य पृथयात्मनः<br>सुतस्यैतदिह प्रोक्तं दशमं पर्व सौप्तिकम्
                            <br><br>
                            
                            <sup class="mbh-skt-verse-index">१.२.१९३</sup>अष्टादशास्मिन्नध्यायाः पर्वण्युक्ता महात्मना<br>श्लोकाग्रमत्र कथितं शतान्यष्टौ तथैव च
                            <br><br>
                            
                            <sup class="mbh-skt-verse-index">१.२.१९४</sup>श्लोकाश्च सप्ततिः प्रोक्ता यथावदभिसंख्यया<br>सौप्तिकैषीकसंबन्धे पर्वण्यमितबुद्धिना
                            <br><br>
                            
                            <sup class="mbh-skt-verse-index">१.२.१९५</sup>अत ऊर्ध्वमिदं प्राहुः स्त्रीपर्व करुणोदयम्<br>विलापो वीरपत्नीनां यत्रातिकरुणः स्मृतः<br>क्रोधावेशः प्रसादश्च गान्धारीधृतराष्ट्रयोः
                            <br><br>
                            
                            <sup class="mbh-skt-verse-index">१.२.१९६</sup>यत्र तान्क्षत्रियाञ्शूरान्दिष्टान्ताननिवर्तिनः<br>पुत्रान्भ्रातॄन्पितॄंश्चैव ददृशुर्निहतान्रणे
                            <br><br>
                            
                            <sup class="mbh-skt-verse-index">१.२.१९७</sup>यत्र राजा महाप्राज्ञः सर्वधर्मभृतां वरः<br>राज्ञां तानि शरीराणि दाहयामास शास्त्रतः
                            <br><br>
                            
                            <sup class="mbh-skt-verse-index">१.२.१९८</sup>एतदेकादशं प्रोक्तं पर्वातिकरुणं महत्<br>सप्तविंशतिरध्यायाः पर्वण्यस्मिन्नुदाहृताः
                            <br><br>
                            
                            <sup class="mbh-skt-verse-index">१.२.१९९</sup>श्लोकाः सप्तशतं चात्र पञ्चसप्ततिरुच्यते<br>संख्यया भारताख्यानं कर्त्रा ह्यत्र महात्मना<br>प्रणीतं सज्जनमनोवैक्लव्याश्रुप्रवर्तकम्
                            <br><br>
                            
                            <sup class="mbh-skt-verse-index">१.२.२००</sup>अतः परं शान्तिपर्व द्वादशं बुद्धिवर्धनम्<br>यत्र निर्वेदमापन्नो धर्मराजो युधिष्ठिरः<br>घातयित्वा पितॄन्भ्रातॄन्पुत्रान्संबन्धिबान्धवान्
                            <br><br>
                            
                            <sup class="mbh-skt-verse-index">१.२.२०१</sup>शान्तिपर्वणि धर्माश्च व्याख्याताः शरतल्पिकाः<br>राजभिर्वेदितव्या ये सम्यङ्नयबुभुत्सुभिः
                            <br><br>
                            
                            <sup class="mbh-skt-verse-index">१.२.२०२</sup>आपद्धर्माश्च तत्रैव कालहेतुप्रदर्शकाः<br>यान्बुद्ध्वा पुरुषः सम्यक्सर्वज्ञत्वमवाप्नुयात्<br>मोक्षधर्माश्च कथिता विचित्रा बहुविस्तराः
                            <br><br>
                            
                            <sup class="mbh-skt-verse-index">१.२.२०३</sup>द्वादशं पर्व निर्दिष्टमेतत्प्राज्ञजनप्रियम्<br>पर्वण्यत्र परिज्ञेयमध्यायानां शतत्रयम्<br>त्रिंशच्चैव तथाध्याया नव चैव तपोधनाः
                            <br><br>
                            
                            <sup class="mbh-skt-verse-index">१.२.२०४</sup>श्लोकानां तु सहस्राणि कीर्तितानि चतुर्दश<br>पञ्च चैव शतान्याहुः पञ्चविंशतिसंख्यया
                            <br><br>
                            
                            <sup class="mbh-skt-verse-index">१.२.२०५</sup>अत ऊर्ध्वं तु विज्ञेयमानुशासनमुत्तमम्<br>यत्र प्रकृतिमापन्नः श्रुत्वा धर्मविनिश्चयम्<br>भीष्माद्भागीरथीपुत्रात्कुरुराजो युधिष्ठिरः
                            <br><br>
                            
                            <sup class="mbh-skt-verse-index">१.२.२०६</sup>व्यवहारोऽत्र कार्त्स्न्येन धर्मार्थीयो निदर्शितः<br>विविधानां च दानानां फलयोगाः पृथग्विधाः
                            <br><br>
                            
                            <sup class="mbh-skt-verse-index">१.२.२०७</sup>तथा पात्रविशेषाश्च दानानां च परो विधिः<br>आचारविधियोगश्च सत्यस्य च परा गतिः
                            <br><br>
                            
                            <sup class="mbh-skt-verse-index">१.२.२०८</sup>एतत्सुबहुवृत्तान्तमुत्तमं चानुशासनम्<br>भीष्मस्यात्रैव संप्राप्तिः स्वर्गस्य परिकीर्तिता
                            <br><br>
                            
                            <sup class="mbh-skt-verse-index">१.२.२०९</sup>एतत्त्रयोदशं पर्व धर्मनिश्चयकारकम्<br>अध्यायानां शतं चात्र षट्चत्वारिंशदेव च<br>श्लोकानां तु सहस्राणि षट्सप्तैव शतानि च
                            <br><br>
                            
                            <sup class="mbh-skt-verse-index">१.२.२१०</sup>ततोऽश्वमेधिकं नाम पर्व प्रोक्तं चतुर्दशम्<br>तत्संवर्तमरुत्तीयं यत्राख्यानमनुत्तमम्
                            <br><br>
                            
                            <sup class="mbh-skt-verse-index">१.२.२११</sup>सुवर्णकोशसंप्राप्तिर्जन्म चोक्तं परिक्षितः<br>दग्धस्यास्त्राग्निना पूर्वं कृष्णात्संजीवनं पुनः
                            <br><br>
                            
                            <sup class="mbh-skt-verse-index">१.२.२१२</sup>चर्यायां हयमुत्सृष्टं पाण्डवस्यानुगच्छतः<br>तत्र तत्र च युद्धानि राजपुत्रैरमर्षणैः
                            <br><br>
                            
                            <sup class="mbh-skt-verse-index">१.२.२१३</sup>चित्राङ्गदायाः पुत्रेण पुत्रिकाया धनंजयः<br>संग्रामे बभ्रुवाहेन संशयं चात्र दर्शितः<br>अश्वमेधे महायज्ञे नकुलाख्यानमेव च
                            <br><br>
                            
                            <sup class="mbh-skt-verse-index">१.२.२१४</sup>इत्याश्वमेधिकं पर्व प्रोक्तमेतन्महाद्भुतम्<br>अत्राध्यायशतं त्रिंशत्त्रयोऽध्यायाश्च शब्दिताः
                            <br><br>
                            
                            <sup class="mbh-skt-verse-index">१.२.२१५</sup>त्रीणि श्लोकसहस्राणि तावन्त्येव शतानि च<br>विंशतिश्च तथा श्लोकाः संख्यातास्तत्त्वदर्शिना
                            <br><br>
                            
                            <sup class="mbh-skt-verse-index">१.२.२१६</sup>तत आश्रमवासाक्यं पर्व पञ्चदशं स्मृतम्<br>यत्र राज्यं परित्यज्य गान्धारीसहितो नृपः<br>धृतराष्ट्राश्रमपदं विदुरश्च जगाम ह
                            <br><br>
                            
                            <sup class="mbh-skt-verse-index">१.२.२१७</sup>यं दृष्ट्वा प्रस्थितं साध्वी पृथाप्यनुययौ तदा<br>पुत्रराज्यं परित्यज्य गुरुशुश्रूषणे रता
                            <br><br>
                            
                            <sup class="mbh-skt-verse-index">१.२.२१८</sup>यत्र राजा हतान्पुत्रान्पौत्रानन्यांश्च पार्थिवान्<br>लोकान्तरगतान्वीरानपश्यत्पुनरागतान्
                            <br><br>
                            
                            <sup class="mbh-skt-verse-index">१.२.२१९</sup>ऋषेः प्रसादात्कृष्णस्य दृष्ट्वाश्चर्यमनुत्तमम्<br>त्यक्त्वा शोकं सदारश्च सिद्धिं परमिकां गतः
                            <br><br>
                            
                            <sup class="mbh-skt-verse-index">१.२.२२०</sup>यत्र धर्मं समाश्रित्य विदुरः सुगतिं गतः<br>संजयश्च महामात्रो विद्वान्गावल्गणिर्वशी
                            <br><br>
                            
                            <sup class="mbh-skt-verse-index">१.२.२२१</sup>ददर्श नारदं यत्र धर्मराजो युधिष्ठिरः<br>नारदाच्चैव शुश्राव वृष्णीनां कदनं महत्
                            <br><br>
                            
                            <sup class="mbh-skt-verse-index">१.२.२२२</sup>एतदाश्रमवासाख्यं पूर्वोक्तं सुमहाद्भुतम्<br>द्विचत्वारिंशदध्यायाः पर्वैतदभिसंख्यया
                            <br><br>
                            
                            <sup class="mbh-skt-verse-index">१.२.२२३</sup>सहस्रमेकं श्लोकानां पञ्च श्लोकशतानि च<br>षडेव च तथा श्लोकाः संख्यातास्तत्त्वदर्शिना
                            <br><br>
                            
                            <sup class="mbh-skt-verse-index">१.२.२२४</sup>अतः परं निबोधेदं मौसलं पर्व दारुणम्<br>यत्र ते पुरुषव्याघ्राः शस्त्रस्पर्शसहा युधि<br>ब्रह्मदण्डविनिष्पिष्टाः समीपे लवणाम्भसः
                            <br><br>
                            
                            <sup class="mbh-skt-verse-index">१.२.२२५</sup>आपाने पानगलिता दैवेनाभिप्रचोदिताः<br>एरकारूपिभिर्वज्रैर्निजघ्नुरितरेतरम्
                            <br><br>
                            
                            <sup class="mbh-skt-verse-index">१.२.२२६</sup>यत्र सर्वक्षयं कृत्वा तावुभौ रामकेशवौ<br>नातिचक्रमतुः कालं प्राप्तं सर्वहरं समम्
                            <br><br>
                            
                            <sup class="mbh-skt-verse-index">१.२.२२७</sup>यत्रार्जुनो द्वारवतीमेत्य वृष्णिविनाकृताम्<br>दृष्ट्वा विषादमगमत्परां चार्तिं नरर्षभः
                            <br><br>
                            
                            <sup class="mbh-skt-verse-index">१.२.२२८</sup>स सत्कृत्य यदुश्रेष्ठं मातुलं शौरिमात्मनः<br>ददर्श यदुवीराणामापाने वैशसं महत्
                            <br><br>
                            
                            <sup class="mbh-skt-verse-index">१.२.२२९</sup>शरीरं वासुदेवस्य रामस्य च महात्मनः<br>संस्कारं लम्भयामास वृष्णीनां च प्रधानतः
                            <br><br>
                            
                            <sup class="mbh-skt-verse-index">१.२.२३०</sup>स वृद्धबालमादाय द्वारवत्यास्ततो जनम्<br>ददर्शापदि कष्टायां गाण्डीवस्य पराभवम्
                            <br><br>
                            
                            <sup class="mbh-skt-verse-index">१.२.२३१</sup>सर्वेषां चैव दिव्यानामस्त्राणामप्रसन्नताम्<br>नाशं वृष्णिकलत्राणां प्रभावानामनित्यताम्
                            <br><br>
                            
                            <sup class="mbh-skt-verse-index">१.२.२३२</sup>दृष्ट्वा निर्वेदमापन्नो व्यासवाक्यप्रचोदितः<br>धर्मराजं समासाद्य संन्यासं समरोचयेत्
                            <br><br>
                            
                            <sup class="mbh-skt-verse-index">१.२.२३३</sup>इत्येतन्मौसलं पर्व षोडशं परिकीर्तितम्<br>अध्यायाष्टौ समाख्याताः श्लोकानां च शतत्रयम्
                            <br><br>
                            
                            <sup class="mbh-skt-verse-index">१.२.२३४</sup>महाप्रस्थानिकं तस्मादूर्ध्वं सप्तदशं स्मृतम्<br>यत्र राज्यं परित्यज्य पाण्डवाः पुरुषर्षभाः<br>द्रौपद्या सहिता देव्या सिद्धिं परमिकां गताः
                            <br><br>
                            
                            <sup class="mbh-skt-verse-index">१.२.२३५</sup>अत्राध्यायास्त्रयः प्रोक्ताः श्लोकानां च शतं तथा<br>विंशतिश्च तथा श्लोकाः संख्यातास्तत्त्वदर्शिना
                            <br><br>
                            
                            <sup class="mbh-skt-verse-index">१.२.२३६</sup>स्वर्गपर्व ततो ज्ञेयं दिव्यं यत्तदमानुषम्<br>अध्यायाः पञ्च संख्याताः पर्वैतदभिसंख्यया<br>श्लोकानां द्वे शते चैव प्रसंख्याते तपोधनाः
                            <br><br>
                            
                            <sup class="mbh-skt-verse-index">१.२.२३७</sup>अष्टादशैवमेतानि पर्वाण्युक्तान्यशेषतः<br>खिलेषु हरिवंशश्च भविष्यच्च प्रकीर्तितम्
                            <br><br>
                            
                            <sup class="mbh-skt-verse-index">१.२.२३८</sup>एतदखिलमाख्यातं भारतं पर्वसंग्रहात्<br>अष्टादश समाजग्मुरक्षौहिण्यो युयुत्सया<br>तन्महद्दारुणं युद्धमहान्यष्टादशाभवत्
                            <br><br>
                            
                            <sup class="mbh-skt-verse-index">१.२.२३९</sup>यो विद्याच्चतुरो वेदान्साङ्गोपनिषदान्द्विजः<br>न चाख्यानमिदं विद्यान्नैव स स्याद्विचक्षणः
                            <br><br>
                            
                            <sup class="mbh-skt-verse-index">१.२.२४०</sup>श्रुत्वा त्विदमुपाख्यानं श्राव्यमन्यन्न रोचते<br>पुंस्कोकिलरुतं श्रुत्वा रूक्षा ध्वाङ्क्षस्य वागिव
                            <br><br>
                            
                            <sup class="mbh-skt-verse-index">१.२.२४१</sup>इतिहासोत्तमादस्माज्जायन्ते कविबुद्धयः<br>पञ्चभ्य इव भूतेभ्यो लोकसंविधयस्त्रयः
                            <br><br>
                            
                            <sup class="mbh-skt-verse-index">१.२.२४२</sup>अस्याख्यानस्य विषये पुराणं वर्तते द्विजाः<br>अन्तरिक्षस्य विषये प्रजा इव चतुर्विधाः
                            <br><br>
                            
                            <sup class="mbh-skt-verse-index">१.२.२४३</sup>क्रियागुणानां सर्वेषामिदमाख्यानमाश्रयः<br>इन्द्रियाणां समस्तानां चित्रा इव मनःक्रियाः
                            <br><br>
                            
                            <sup class="mbh-skt-verse-index">१.२.२४४</sup>अनाश्रित्यैतदाख्यानं कथा भुवि न विद्यते<br>आहारमनपाश्रित्य शरीरस्येव धारणम्
                            <br><br>
                            
                            <sup class="mbh-skt-verse-index">१.२.२४५</sup>इदं सर्वैः कविवरैराख्यानमुपजीव्यते<br>उदयप्रेप्सुभिर्भृत्यैरभिजात इवेश्वरः
                            <br><br>
                            
                            <sup class="mbh-skt-verse-index">१.२.२४६</sup>द्वैपायनौष्ठपुटनिःसृतमप्रमेयं; पुण्यं पवित्रमथ पापहरं शिवं च<br>यो भारतं समधिगच्छति वाच्यमानं; किं तस्य पुष्करजलैरभिषेचनेन
                            <br><br>
                            
                            <sup class="mbh-skt-verse-index">१.२.२४७</sup>आख्यानं तदिदमनुत्तमं महार्थं; विन्यस्तं महदिह पर्वसंग्रहेण<br>श्रुत्वादौ भवति नृणां सुखावगाहं; विस्तीर्णं लवणजलं यथा प्लवेन
                            <br><br>
                            
                        </div>
                    </div>
                </div>
            </div>
        </div>
    </div>
    <script src="https://cdnjs.cloudflare.com/ajax/libs/jquery/3.7.0/jquery.min.js"></script>
    <script src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
    <script src="/resources/js/build-parva-sidebar.js"></script>
    <script>
        $(document).ready( () => {
            build_parva_sidebar_sanskrit();
        });
    </script>
</body>

</html>