<!DOCTYPE html>

<html lang="en">

<head>
    <meta charset="utf-8">
    <meta name="viewport" content="width=device-width, initial-scale=1">

    <title>महाभारत पर्व: १३, अध्याय: १४</title>

    <link href="https://cdnjs.cloudflare.com/ajax/libs/font-awesome/6.4.2/css/all.min.css" rel="stylesheet">
    <link href="https://cdn.jsdelivr.net/npm/bootstrap@5.0.2/dist/css/bootstrap.min.css" rel="stylesheet">
    <link href="/resources/css/mbh-skt-verse.css" rel="stylesheet">

    <link rel="icon" type="image/png" sizes="32x32" href="/resources/favicon/favicon-32x32.png">
    <link rel="icon" type="image/png" sizes="16x16" href="/resources/favicon/favicon-16x16.png">
</head>

<body>
    <img src="/resources/images/sidebar.png" class="sidebar-button" type="button" data-bs-toggle="offcanvas"
        data-bs-target="#parva_offcanvas" aria-controls="parva_offcanvas">

    <div class="offcanvas offcanvas-start" tabindex="-1" id="parva_offcanvas" aria-labelledby="parva_offcanvas_label">

        <div class="offcanvas-header">
            <h5 class="offcanvas-title" id="parva_offcanvas_label">१३. अनुशासनपर्व</h5>
            <button type="button" class="btn-close text-reset" data-bs-dismiss="offcanvas" aria-label="Close"></button>
        </div>

        <div class="offcanvas-body shadow-lg" id="parva-index" data-parva-index="13"
            data-chapter-index="14">
        </div>

    </div>

    <div class="container">
        <div class="row">
            <div class="col-12">
                <div class="card shadow-lg my-2">
                    <div class="card-header">
                        <div class="row">
                            <div class="col-lg-1 col-md-1 col-sm-2">
                                
                                <a href="/sanskrit/13/13.html" id="previous-parva-btn" style="float:left;"
                                    class="btn btn-warning my-2">
                                
                                        <span class="fa fa-xl fa-arrow-left"></span>
                                    </a>
                            </div>

                            <div class="col-lg-1 col-md-1 col-sm-2">
                                <a href="/" style="float:left;" class="btn btn-warning my-2">
                                    <span class="fa fa-home"></span>
                                </a>
                            </div>

                            <div class="col-lg-8 col-md-8 col-sm-6">
                                <h1 style="text-align:center" class="card-title">१३:१४</h1>
                            </div>

                            <div class="col-lg-2 col-md-2 col-sm-2">
                            
                            <a href="/sanskrit/13/15.html" id="next-parva-btn" style="float:right;"
                                class="btn btn-warning my-2">
                            
                            <span class="fa fa-xl fa-arrow-right"></span>
                                    </a>
                            </div>
                        </div>
                    </div>
                    <div class="card-body">
                        <div class="mbh-skt-verse mbh-content" id="to_index">
                            
                            <sup class="mbh-skt-verse-index">१३.१४.१</sup>युधिष्ठिर उवाच
                            <br><br>
                            
                            <sup class="mbh-skt-verse-index">१३.१४.२</sup>पितामहेशाय विभो नामान्याचक्ष्व शंभवे<br>बभ्रवे विश्वमायाय महाभाग्यं च तत्त्वतः
                            <br><br>
                            
                            <sup class="mbh-skt-verse-index">१३.१४.३</sup>भीष्म उवाच
                            <br><br>
                            
                            <sup class="mbh-skt-verse-index">१३.१४.४</sup>सुरासुरगुरो देव विष्णो त्वं वक्तुमर्हसि<br>शिवाय विश्वरूपाय यन्मां पृच्छद्युधिष्ठिरः
                            <br><br>
                            
                            <sup class="mbh-skt-verse-index">१३.१४.५</sup>नाम्नां सहस्रं देवस्य तण्डिना ब्रह्मयोनिना<br>निवेदितं ब्रह्मलोके ब्रह्मणो यत्पुराभवत्
                            <br><br>
                            
                            <sup class="mbh-skt-verse-index">१३.१४.६</sup>द्वैपायनप्रभृतयस्तथैवेमे तपोधनाः<br>ऋषयः सुव्रता दान्ताः शृण्वन्तु गदतस्तव
                            <br><br>
                            
                            <sup class="mbh-skt-verse-index">१३.१४.७</sup>ध्रुवाय नन्दिने होत्रे गोप्त्रे विश्वसृजेऽग्नये<br>महाभाग्यं विभो ब्रूहि मुण्डिनेऽथ कपर्दिने
                            <br><br>
                            
                            <sup class="mbh-skt-verse-index">१३.१४.८</sup>वासुदेव उवाच
                            <br><br>
                            
                            <sup class="mbh-skt-verse-index">१३.१४.९</sup>न गतिः कर्मणां शक्या वेत्तुमीशस्य तत्त्वतः
                            <br><br>
                            
                            <sup class="mbh-skt-verse-index">१३.१४.१०</sup>हिरण्यगर्भप्रमुखा देवाः सेन्द्रा महर्षयः<br>न विदुर्यस्य निधनमादिं वा सूक्ष्मदर्शिनः<br>स कथं नरमात्रेण शक्यो ज्ञातुं सतां गतिः
                            <br><br>
                            
                            <sup class="mbh-skt-verse-index">१३.१४.११</sup>तस्याहमसुरघ्नस्य कांश्चिद्भगवतो गुणान्<br>भवतां कीर्तयिष्यामि व्रतेशाय यथातथम्
                            <br><br>
                            
                            <sup class="mbh-skt-verse-index">१३.१४.१२</sup>वैशंपायन उवाच
                            <br><br>
                            
                            <sup class="mbh-skt-verse-index">१३.१४.१३</sup>एवमुक्त्वा तु भगवान्गुणांस्तस्य महात्मनः<br>उपस्पृश्य शुचिर्भूत्वा कथयामास धीमतः
                            <br><br>
                            
                            <sup class="mbh-skt-verse-index">१३.१४.१४</sup>वासुदेव उवाच
                            <br><br>
                            
                            <sup class="mbh-skt-verse-index">१३.१४.१५</sup>शुश्रूषध्वं ब्राह्मणेन्द्रास्त्वं च तात युधिष्ठिर<br>त्वं चापगेय नामानि निशामय जगत्पतेः
                            <br><br>
                            
                            <sup class="mbh-skt-verse-index">१३.१४.१६</sup>यदवाप्तं च मे पूर्वं साम्बहेतोः सुदुष्करम्<br>यथा च भगवान्दृष्टो मया पूर्वं समाधिना
                            <br><br>
                            
                            <sup class="mbh-skt-verse-index">१३.१४.१७</sup>शम्बरे निहते पूर्वं रौक्मिणेयेन धीमता<br>अतीते द्वादशे वर्षे जाम्बवत्यब्रवीद्धि माम्
                            <br><br>
                            
                            <sup class="mbh-skt-verse-index">१३.१४.१८</sup>प्रद्युम्नचारुदेष्णादीन्रुक्मिण्या वीक्ष्य पुत्रकान्<br>पुत्रार्थिनी मामुपेत्य वाक्यमाह युधिष्ठिर
                            <br><br>
                            
                            <sup class="mbh-skt-verse-index">१३.१४.१९</sup>शूरं बलवतां श्रेष्ठं कान्तरूपमकल्मषम्<br>आत्मतुल्यं मम सुतं प्रयच्छाच्युत माचिरम्
                            <br><br>
                            
                            <sup class="mbh-skt-verse-index">१३.१४.२०</sup>न हि तेऽप्राप्यमस्तीह त्रिषु लोकेषु किंचन<br>लोकान्सृजेस्त्वमपरानिच्छन्यदुकुलोद्वह
                            <br><br>
                            
                            <sup class="mbh-skt-verse-index">१३.१४.२१</sup>त्वया द्वादश वर्षाणि वायुभूतेन शुष्यता<br>आराध्य पशुभर्तारं रुक्मिण्या जनिताः सुताः
                            <br><br>
                            
                            <sup class="mbh-skt-verse-index">१३.१४.२२</sup>चारुदेष्णः सुचारुश्च चारुवेषो यशोधरः<br>चारुश्रवाश्चारुयशाः प्रद्युम्नः शंभुरेव च
                            <br><br>
                            
                            <sup class="mbh-skt-verse-index">१३.१४.२३</sup>यथा ते जनिताः पुत्रा रुक्मिण्याश्चारुविक्रमाः<br>तथा ममापि तनयं प्रयच्छ बलशालिनम्
                            <br><br>
                            
                            <sup class="mbh-skt-verse-index">१३.१४.२४</sup>इत्येवं चोदितो देव्या तामवोचं सुमध्यमाम्<br>अनुजानीहि मां राज्ञि करिष्ये वचनं तव<br>सा च मामब्रवीद्गच्छ विजयाय शिवाय च
                            <br><br>
                            
                            <sup class="mbh-skt-verse-index">१३.१४.२५</sup>ब्रह्मा शिवः काश्यपश्च नद्यो देवा मनोनुगाः<br>क्षेत्रौषध्यो यज्ञवाहाच्छन्दांस्यृषिगणा धरा
                            <br><br>
                            
                            <sup class="mbh-skt-verse-index">१३.१४.२६</sup>समुद्रा दक्षिणा स्तोभा ऋक्षाणि पितरो ग्रहाः<br>देवपत्न्यो देवकन्या देवमातर एव च
                            <br><br>
                            
                            <sup class="mbh-skt-verse-index">१३.१४.२७</sup>मन्वन्तराणि गावश्च चन्द्रमाः सविता हरिः<br>सावित्री ब्रह्मविद्या च ऋतवो वत्सराः क्षपाः
                            <br><br>
                            
                            <sup class="mbh-skt-verse-index">१३.१४.२८</sup>क्षणा लवा मुहूर्ताश्च निमेषा युगपर्ययाः<br>रक्षन्तु सर्वत्र गतं त्वां यादव सुखावहम्<br>अरिष्टं गच्छ पन्थानमप्रमत्तो भवानघ
                            <br><br>
                            
                            <sup class="mbh-skt-verse-index">१३.१४.२९</sup>एवं कृतस्वस्त्ययनस्तयाहं; तामभ्यनुज्ञाय कपीन्द्रपुत्रीम्<br>पितुः समीपे नरसत्तमस्य; मातुश्च राज्ञश्च तथाहुकस्य
                            <br><br>
                            
                            <sup class="mbh-skt-verse-index">१३.१४.३०</sup>तमर्थमावेद्य यदब्रवीन्मां; विद्याधरेन्द्रस्य सुता भृशार्ता<br>तानभ्यनुज्ञाय तदातिदुःखा;द्गदं तथैवातिबलं च रामम्
                            <br><br>
                            
                            <sup class="mbh-skt-verse-index">१३.१४.३१</sup>प्राप्यानुज्ञां गुरुजनादहं तार्क्ष्यमचिन्तयम्<br>सोऽवहद्धिमवन्तं मां प्राप्य चैनं व्यसर्जयम्
                            <br><br>
                            
                            <sup class="mbh-skt-verse-index">१३.१४.३२</sup>तत्राहमद्भुतान्भावानपश्यं गिरिसत्तमे<br>क्षेत्रं च तपसां श्रेष्ठं पश्याम्याश्रममुत्तमम्
                            <br><br>
                            
                            <sup class="mbh-skt-verse-index">१३.१४.३३</sup>दिव्यं वैयाघ्रपद्यस्य उपमन्योर्महात्मनः<br>पूजितं देवगन्धर्वैर्ब्राह्म्या लक्ष्म्या समन्वितम्
                            <br><br>
                            
                            <sup class="mbh-skt-verse-index">१३.१४.३४</sup>धवककुभकदम्बनारिकेलैः; कुरबककेतकजम्बुपाटलाभिः<br>वटवरुणकवत्सनाभबिल्वैः; सरलकपित्थप्रियालसालतालैः
                            <br><br>
                            
                            <sup class="mbh-skt-verse-index">१३.१४.३५</sup>बदरीकुन्दपुन्नागैरशोकाम्रातिमुक्तकैः<br>भल्लातकैर्मधूकैश्च चम्पकैः पनसैस्तथा
                            <br><br>
                            
                            <sup class="mbh-skt-verse-index">१३.१४.३६</sup>वन्यैर्बहुविधैर्वृक्षैः फलपुष्पप्रदैर्युतम्<br>पुष्पगुल्मलताकीर्णं कदलीषण्डशोभितम्
                            <br><br>
                            
                            <sup class="mbh-skt-verse-index">१३.१४.३७</sup>नानाशकुनिसंभोज्यैः फलैर्वृक्षैरलंकृतम्<br>यथास्थानविनिक्षिप्तैर्भूषितं वनराजिभिः
                            <br><br>
                            
                            <sup class="mbh-skt-verse-index">१३.१४.३८</sup>रुरुवारणशार्दूलसिंहद्वीपिसमाकुलम्<br>कुरङ्गबर्हिणाकीर्णं मार्जारभुजगावृतम्<br>पूगैश्च मृगजातीनां महिषर्क्षनिषेवितम्
                            <br><br>
                            
                            <sup class="mbh-skt-verse-index">१३.१४.३९</sup>नानापुष्परजोमिश्रो गजदानाधिवासितः<br>दिव्यस्त्रीगीतबहुलो मारुतोऽत्र सुखो ववौ
                            <br><br>
                            
                            <sup class="mbh-skt-verse-index">१३.१४.४०</sup>धारानिनादैर्विहगप्रणादैः; शुभैस्तथा बृंहितैः कुञ्जराणाम्<br>गीतैस्तथा किंनराणामुदारैः; शुभैः स्वनैः सामगानां च वीर
                            <br><br>
                            
                            <sup class="mbh-skt-verse-index">१३.१४.४१</sup>अचिन्त्यं मनसाप्यन्यैः सरोभिः समलंकृतम्<br>विशालैश्चाग्निशरणैर्भूषितं कुशसंवृतम्
                            <br><br>
                            
                            <sup class="mbh-skt-verse-index">१३.१४.४२</sup>विभूषितं पुण्यपवित्रतोयया; सदा च जुष्टं नृप जह्नुकन्यया<br>महात्मभिर्धर्मभृतां वरिष्ठै;र्महर्षिभिर्भूषितमग्निकल्पैः
                            <br><br>
                            
                            <sup class="mbh-skt-verse-index">१३.१४.४३</sup>वाय्वाहारैरम्बुपैर्जप्यनित्यैः; संप्रक्षालैर्यतिभिर्ध्याननित्यैः<br>धूमाशनैरूष्मपैः क्षीरपैश्च; विभूषितं ब्राह्मणेन्द्रैः समन्तात्
                            <br><br>
                            
                            <sup class="mbh-skt-verse-index">१३.१४.४४</sup>गोचारिणोऽथाश्मकुट्टा दन्तोलूखलिनस्तथा<br>मरीचिपाः फेनपाश्च तथैव मृगचारिणः
                            <br><br>
                            
                            <sup class="mbh-skt-verse-index">१३.१४.४५</sup>सुदुःखान्नियमांस्तांस्तान्वहतः सुतपोन्वितान्<br>पश्यन्नुत्फुल्लनयनः प्रवेष्टुमुपचक्रमे
                            <br><br>
                            
                            <sup class="mbh-skt-verse-index">१३.१४.४६</sup>सुपूजितं देवगणैर्महात्मभिः; शिवादिभिर्भारत पुण्यकर्मभिः<br>रराज तच्चाश्रममण्डलं सदा; दिवीव राजन्रविमण्डलं यथा
                            <br><br>
                            
                            <sup class="mbh-skt-verse-index">१३.१४.४७</sup>क्रीडन्ति सर्पैर्नकुला मृगैर्व्याघ्राश्च मित्रवत्<br>प्रभावाद्दीप्ततपसः संनिकर्षगुणान्विताः
                            <br><br>
                            
                            <sup class="mbh-skt-verse-index">१३.१४.४८</sup>तत्राश्रमपदे श्रेष्ठे सर्वभूतमनोरमे<br>सेविते द्विजशार्दूलैर्वेदवेदाङ्गपारगैः
                            <br><br>
                            
                            <sup class="mbh-skt-verse-index">१३.१४.४९</sup>नानानियमविख्यातैरृषिभिश्च महात्मभिः<br>प्रविशन्नेव चापश्यं जटाचीरधरं प्रभुम्
                            <br><br>
                            
                            <sup class="mbh-skt-verse-index">१३.१४.५०</sup>तेजसा तपसा चैव दीप्यमानं यथानलम्<br>शिष्यमध्यगतं शान्तं युवानं ब्राह्मणर्षभम्<br>शिरसा वन्दमानं मामुपमन्युरभाषत
                            <br><br>
                            
                            <sup class="mbh-skt-verse-index">१३.१४.५१</sup>स्वागतं पुण्डरीकाक्ष सफलानि तपांसि नः<br>यत्पूज्यः पूजयसि नो द्रष्टव्यो द्रष्टुमिच्छसि
                            <br><br>
                            
                            <sup class="mbh-skt-verse-index">१३.१४.५२</sup>तमहं प्राञ्जलिर्भूत्वा मृगपक्षिष्वथाग्निषु<br>धर्मे च शिष्यवर्गे च समपृच्छमनामयम्
                            <br><br>
                            
                            <sup class="mbh-skt-verse-index">१३.१४.५३</sup>ततो मां भगवानाह साम्ना परमवल्गुना<br>लप्स्यसे तनयं कृष्ण आत्मतुल्यमसंशयम्
                            <br><br>
                            
                            <sup class="mbh-skt-verse-index">१३.१४.५४</sup>तपः सुमहदास्थाय तोषयेशानमीश्वरम्<br>इह देवः सपत्नीकः समाक्रीडत्यधोक्षज
                            <br><br>
                            
                            <sup class="mbh-skt-verse-index">१३.१४.५५</sup>इहैव देवताश्रेष्ठं देवाः सर्षिगणाः पुरा<br>तपसा ब्रह्मचर्येण सत्येन च दमेन च<br>तोषयित्वा शुभान्कामान्प्राप्नुवंस्ते जनार्दन
                            <br><br>
                            
                            <sup class="mbh-skt-verse-index">१३.१४.५६</sup>तेजसां तपसां चैव निधिः स भगवानिह<br>शुभाशुभान्वितान्भावान्विसृजन्संक्षिपन्नपि<br>आस्ते देव्या सहाचिन्त्यो यं प्रार्थयसि शत्रुहन्
                            <br><br>
                            
                            <sup class="mbh-skt-verse-index">१३.१४.५७</sup>हिरण्यकशिपुर्योऽभूद्दानवो मेरुकम्पनः<br>तेन सर्वामरैश्वर्यं शर्वात्प्राप्तं समार्बुदम्
                            <br><br>
                            
                            <sup class="mbh-skt-verse-index">१३.१४.५८</sup>तस्यैव पुत्रप्रवरो मन्दरो नाम विश्रुतः<br>महादेववराच्छक्रं वर्षार्बुदमयोधयत्
                            <br><br>
                            
                            <sup class="mbh-skt-verse-index">१३.१४.५९</sup>विष्णोश्चक्रं च तद्घोरं वज्रमाखण्डलस्य च<br>शीर्णं पुराभवत्तात ग्रहस्याङ्गेषु केशव
                            <br><br>
                            
                            <sup class="mbh-skt-verse-index">१३.१४.६०</sup>अर्द्यमानाश्च विबुधा ग्रहेण सुबलीयसा<br>शिवदत्तवराञ्जघ्नुरसुरेन्द्रान्सुरा भृशम्
                            <br><br>
                            
                            <sup class="mbh-skt-verse-index">१३.१४.६१</sup>तुष्टो विद्युत्प्रभस्यापि त्रिलोकेश्वरतामदात्<br>शतं वर्षसहस्राणां सर्वलोकेश्वरोऽभवत्<br>ममैवानुचरो नित्यं भवितासीति चाब्रवीत्
                            <br><br>
                            
                            <sup class="mbh-skt-verse-index">१३.१४.६२</sup>तथा पुत्रसहस्राणामयुतं च ददौ प्रभुः<br>कुशद्वीपं च स ददौ राज्येन भगवानजः
                            <br><br>
                            
                            <sup class="mbh-skt-verse-index">१३.१४.६३</sup>तथा शतमुखो नाम धात्रा सृष्टो महासुरः<br>येन वर्षशतं साग्रमात्ममांसैर्हुतोऽनलः<br>तं प्राह भगवांस्तुष्टः किं करोमीति शंकरः
                            <br><br>
                            
                            <sup class="mbh-skt-verse-index">१३.१४.६४</sup>तं वै शतमुखः प्राह योगो भवतु मेऽद्भुतः<br>बलं च दैवतश्रेष्ठ शाश्वतं संप्रयच्छ मे
                            <br><br>
                            
                            <sup class="mbh-skt-verse-index">१३.१४.६५</sup>स्वायंभुवः क्रतुश्चापि पुत्रार्थमभवत्पुरा<br>आविश्य योगेनात्मानं त्रीणि वर्षशतान्यपि
                            <br><br>
                            
                            <sup class="mbh-skt-verse-index">१३.१४.६६</sup>तस्य देवोऽददत्पुत्रान्सहस्रं क्रतुसंमितान्<br>योगेश्वरं देवगीतं वेत्थ कृष्ण न संशयः
                            <br><br>
                            
                            <sup class="mbh-skt-verse-index">१३.१४.६७</sup>वालखिल्या मघवता अवज्ञाताः पुरा किल<br>तैः क्रुद्धैर्भगवान्रुद्रस्तपसा तोषितो ह्यभूत्
                            <br><br>
                            
                            <sup class="mbh-skt-verse-index">१३.१४.६८</sup>तांश्चापि दैवतश्रेष्ठः प्राह प्रीतो जगत्पतिः<br>सुपर्णं सोमहर्तारं तपसोत्पादयिष्यथ
                            <br><br>
                            
                            <sup class="mbh-skt-verse-index">१३.१४.६९</sup>महादेवस्य रोषाच्च आपो नष्टाः पुराभवन्<br>ताश्च सप्तकपालेन देवैरन्याः प्रवर्तिताः
                            <br><br>
                            
                            <sup class="mbh-skt-verse-index">१३.१४.७०</sup>अत्रेर्भार्यापि भर्तारं संत्यज्य ब्रह्मवादिनी<br>नाहं तस्य मुनेर्भूयो वशगा स्यां कथंचन<br>इत्युक्त्वा सा महादेवमगच्छच्छरणं किल
                            <br><br>
                            
                            <sup class="mbh-skt-verse-index">१३.१४.७१</sup>निराहारा भयादत्रेस्त्रीणि वर्षशतान्यपि<br>अशेत मुसलेष्वेव प्रसादार्थं भवस्य सा
                            <br><br>
                            
                            <sup class="mbh-skt-verse-index">१३.१४.७२</sup>तामब्रवीद्धसन्देवो भविता वै सुतस्तव<br>वंशे तवैव नाम्ना तु ख्यातिं यास्यति चेप्सिताम्
                            <br><br>
                            
                            <sup class="mbh-skt-verse-index">१३.१४.७३</sup>शाकल्यः संशितात्मा वै नव वर्षशतान्यपि<br>आराधयामास भवं मनोयज्ञेन केशव
                            <br><br>
                            
                            <sup class="mbh-skt-verse-index">१३.१४.७४</sup>तं चाह भगवांस्तुष्टो ग्रन्थकारो भविष्यसि<br>वत्साक्षया च ते कीर्तिस्त्रैलोक्ये वै भविष्यति<br>अक्षयं च कुलं तेऽस्तु महर्षिभिरलंकृतम्
                            <br><br>
                            
                            <sup class="mbh-skt-verse-index">१३.१४.७५</sup>सावर्णिश्चापि विख्यात ऋषिरासीत्कृते युगे<br>इह तेन तपस्तप्तं षष्टिं वर्षशतान्यथ
                            <br><br>
                            
                            <sup class="mbh-skt-verse-index">१३.१४.७६</sup>तमाह भगवान्रुद्रः साक्षात्तुष्टोऽस्मि तेऽनघ<br>ग्रन्थकृल्लोकविख्यातो भवितास्यजरामरः
                            <br><br>
                            
                            <sup class="mbh-skt-verse-index">१३.१४.७७</sup>मयापि च यथा दृष्टो देवदेवः पुरा विभुः<br>साक्षात्पशुपतिस्तात तच्चापि शृणु माधव
                            <br><br>
                            
                            <sup class="mbh-skt-verse-index">१३.१४.७८</sup>यदर्थं च महादेवः प्रयतेन मया पुरा<br>आराधितो महातेजास्तच्चापि शृणु विस्तरम्
                            <br><br>
                            
                            <sup class="mbh-skt-verse-index">१३.१४.७९</sup>यदवाप्तं च मे पूर्वं देवदेवान्महेश्वरात्<br>तत्सर्वमखिलेनाद्य कथयिष्यामि तेऽनघ
                            <br><br>
                            
                            <sup class="mbh-skt-verse-index">१३.१४.८०</sup>पुरा कृतयुगे तात ऋषिरासीन्महायशाः<br>व्याघ्रपाद इति ख्यातो वेदवेदाङ्गपारगः<br>तस्याहमभवं पुत्रो धौम्यश्चापि ममानुजः
                            <br><br>
                            
                            <sup class="mbh-skt-verse-index">१३.१४.८१</sup>कस्यचित्त्वथ कालस्य धौम्येन सह माधव<br>आगच्छमाश्रमं क्रीडन्मुनीनां भावितात्मनाम्
                            <br><br>
                            
                            <sup class="mbh-skt-verse-index">१३.१४.८२</sup>तत्रापि च मया दृष्टा दुह्यमाना पयस्विनी<br>लक्षितं च मया क्षीरं स्वादुतो ह्यमृतोपमम्
                            <br><br>
                            
                            <sup class="mbh-skt-verse-index">१३.१४.८३</sup>ततः पिष्टं समालोड्य तोयेन सह माधव<br>आवयोः क्षीरमित्येव पानार्थमुपनीयते
                            <br><br>
                            
                            <sup class="mbh-skt-verse-index">१३.१४.८४</sup>अथ गव्यं पयस्तात कदाचित्प्राशितं मया<br>ततः पिष्टरसं तात न मे प्रीतिमुदावहत्
                            <br><br>
                            
                            <sup class="mbh-skt-verse-index">१३.१४.८५</sup>ततोऽहमब्रुवं बाल्याज्जननीमात्मनस्तदा<br>क्षीरोदनसमायुक्तं भोजनं च प्रयच्छ मे
                            <br><br>
                            
                            <sup class="mbh-skt-verse-index">१३.१४.८६</sup>ततो मामब्रवीन्माता दुःखशोकसमन्विता<br>पुत्रस्नेहात्परिष्वज्य मूर्ध्नि चाघ्राय माधव
                            <br><br>
                            
                            <sup class="mbh-skt-verse-index">१३.१४.८७</sup>कुतः क्षीरोदनं वत्स मुनीनां भावितात्मनाम्<br>वने निवसतां नित्यं कन्दमूलफलाशिनाम्
                            <br><br>
                            
                            <sup class="mbh-skt-verse-index">१३.१४.८८</sup>अप्रसाद्य विरूपाक्षं वरदं स्थाणुमव्ययम्<br>कुतः क्षीरोदनं वत्स सुखानि वसनानि च
                            <br><br>
                            
                            <sup class="mbh-skt-verse-index">१३.१४.८९</sup>तं प्रपद्य सदा वत्स सर्वभावेन शंकरम्<br>तत्प्रसादाच्च कामेभ्यः फलं प्राप्स्यसि पुत्रक
                            <br><br>
                            
                            <sup class="mbh-skt-verse-index">१३.१४.९०</sup>जनन्यास्तद्वचः श्रुत्वा तदाप्रभृति शत्रुहन्<br>मम भक्तिर्महादेवे नैष्ठिकी समपद्यत
                            <br><br>
                            
                            <sup class="mbh-skt-verse-index">१३.१४.९१</sup>ततोऽहं तप आस्थाय तोषयामास शंकरम्<br>दिव्यं वर्षसहस्रं तु पादाङ्गुष्ठाग्रविष्ठितः
                            <br><br>
                            
                            <sup class="mbh-skt-verse-index">१३.१४.९२</sup>एकं वर्षशतं चैव फलाहारस्तदाभवम्<br>द्वितीयं शीर्णपर्णाशी तृतीयं चाम्बुभोजनः<br>शतानि सप्त चैवाहं वायुभक्षस्तदाभवम्
                            <br><br>
                            
                            <sup class="mbh-skt-verse-index">१३.१४.९३</sup>ततः प्रीतो महादेवः सर्वलोकेश्वरः प्रभुः<br>शक्ररूपं स कृत्वा तु सर्वैर्देवगणैर्वृतः<br>सहस्राक्षस्तदा भूत्वा वज्रपाणिर्महायशाः
                            <br><br>
                            
                            <sup class="mbh-skt-verse-index">१३.१४.९४</sup>सुधावदातं रक्ताक्षं स्तब्धकर्णं मदोत्कटम्<br>आवेष्टितकरं रौद्रं चतुर्दंष्ट्रं महागजम्
                            <br><br>
                            
                            <sup class="mbh-skt-verse-index">१३.१४.९५</sup>समास्थितश्च भगवान्दीप्यमानः स्वतेजसा<br>आजगाम किरीटी तु हारकेयूरभूषितः
                            <br><br>
                            
                            <sup class="mbh-skt-verse-index">१३.१४.९६</sup>पाण्डुरेणातपत्रेण ध्रियमाणेन मूर्धनि<br>सेव्यमानोऽप्सरोभिश्च दिव्यगन्धर्वनादितः
                            <br><br>
                            
                            <sup class="mbh-skt-verse-index">१३.१४.९७</sup>ततो मामाह देवेन्द्रः प्रीतस्तेऽहं द्विजोत्तम<br>वरं वृणीष्व मत्तस्त्वं यत्ते मनसि वर्तते
                            <br><br>
                            
                            <sup class="mbh-skt-verse-index">१३.१४.९८</sup>शक्रस्य तु वचः श्रुत्वा नाहं प्रीतमनाभवम्<br>अब्रुवं च तदा कृष्ण देवराजमिदं वचः
                            <br><br>
                            
                            <sup class="mbh-skt-verse-index">१३.१४.९९</sup>नाहं त्वत्तो वरं काङ्क्षे नान्यस्मादपि दैवतात्<br>महादेवादृते सौम्य सत्यमेतद्ब्रवीमि ते
                            <br><br>
                            
                            <sup class="mbh-skt-verse-index">१३.१४.१००</sup>पशुपतिवचनाद्भवामि सद्यः; कृमिरथ वा तरुरप्यनेकशाखः<br>अपशुपतिवरप्रसादजा मे; त्रिभुवनराज्यविभूतिरप्यनिष्टा
                            <br><br>
                            
                            <sup class="mbh-skt-verse-index">१३.१४.१०१</sup>अपि कीटः पतंगो वा भवेयं शंकराज्ञया<br>न तु शक्र त्वया दत्तं त्रैलोक्यमपि कामये
                            <br><br>
                            
                            <sup class="mbh-skt-verse-index">१३.१४.१०२</sup>यावच्छशाङ्कशकलामलबद्धमौलि;र्न प्रीयते पशुपतिर्भगवान्ममेशः<br>तावज्जरामरणजन्मशताभिघातै;र्दुःखानि देहविहितानि समुद्वहामि
                            <br><br>
                            
                            <sup class="mbh-skt-verse-index">१३.१४.१०३</sup>दिवसकरशशाङ्कवह्निदीप्तं; त्रिभुवनसारमपारमाद्यमेकम्<br>अजरममरमप्रसाद्य रुद्रं; जगति पुमानिह को लभेत शान्तिम्
                            <br><br>
                            
                            <sup class="mbh-skt-verse-index">१३.१४.१०४</sup>शक्र उवाच
                            <br><br>
                            
                            <sup class="mbh-skt-verse-index">१३.१४.१०५</sup>कः पुनस्तव हेतुर्वै ईशे कारणकारणे<br>येन देवादृतेऽन्यस्मात्प्रसादं नाभिकाङ्क्षसि
                            <br><br>
                            
                            <sup class="mbh-skt-verse-index">१३.१४.१०६</sup>उपमन्युरुवाच
                            <br><br>
                            
                            <sup class="mbh-skt-verse-index">१३.१४.१०७</sup>हेतुभिर्वा किमन्यैस्ते ईशः कारणकारणम्<br>न शुश्रुम यदन्यस्य लिङ्गमभ्यर्च्यते सुरैः
                            <br><br>
                            
                            <sup class="mbh-skt-verse-index">१३.१४.१०८</sup>कस्यान्यस्य सुरैः सर्वैर्लिङ्गं मुक्त्वा महेश्वरम्<br>अर्च्यतेऽर्चितपूर्वं वा ब्रूहि यद्यस्ति ते श्रुतिः
                            <br><br>
                            
                            <sup class="mbh-skt-verse-index">१३.१४.१०९</sup>यस्य ब्रह्मा च विष्णुश्च त्वं चापि सह दैवतैः<br>अर्चयध्वं सदा लिङ्गं तस्माच्छ्रेष्ठतमो हि सः
                            <br><br>
                            
                            <sup class="mbh-skt-verse-index">१३.१४.११०</sup>तस्माद्वरमहं काङ्क्षे निधनं वापि कौशिक<br>गच्छ वा तिष्ठ वा शक्र यथेष्टं बलसूदन
                            <br><br>
                            
                            <sup class="mbh-skt-verse-index">१३.१४.१११</sup>काममेष वरो मेऽस्तु शापो वापि महेश्वरात्<br>न चान्यां देवतां काङ्क्षे सर्वकामफलान्यपि
                            <br><br>
                            
                            <sup class="mbh-skt-verse-index">१३.१४.११२</sup>एवमुक्त्वा तु देवेन्द्रं दुःखादाकुलितेन्द्रियः<br>न प्रसीदति मे रुद्रः किमेतदिति चिन्तयन्<br>अथापश्यं क्षणेनैव तमेवैरावतं पुनः
                            <br><br>
                            
                            <sup class="mbh-skt-verse-index">१३.१४.११३</sup>हंसकुन्देन्दुसदृशं मृणालकुमुदप्रभम्<br>वृषरूपधरं साक्षात्क्षीरोदमिव सागरम्
                            <br><br>
                            
                            <sup class="mbh-skt-verse-index">१३.१४.११४</sup>कृष्णपुच्छं महाकायं मधुपिङ्गललोचनम्<br>जाम्बूनदेन दाम्ना च सर्वतः समलंकृतम्
                            <br><br>
                            
                            <sup class="mbh-skt-verse-index">१३.१४.११५</sup>रक्ताक्षं सुमहानासं सुकर्णं सुकटीतटम्<br>सुपार्श्वं विपुलस्कन्धं सुरूपं चारुदर्शनम्
                            <br><br>
                            
                            <sup class="mbh-skt-verse-index">१३.१४.११६</sup>ककुदं तस्य चाभाति स्कन्धमापूर्य विष्ठितम्<br>तुषारगिरिकूटाभं सिताभ्रशिखरोपमम्
                            <br><br>
                            
                            <sup class="mbh-skt-verse-index">१३.१४.११७</sup>तमास्थितश्च भगवान्देवदेवः सहोमया<br>अशोभत महादेवः पौर्णमास्यामिवोडुराट्
                            <br><br>
                            
                            <sup class="mbh-skt-verse-index">१३.१४.११८</sup>तस्य तेजोभवो वह्निः समेघः स्तनयित्नुमान्<br>सहस्रमिव सूर्याणां सर्वमावृत्य तिष्ठति
                            <br><br>
                            
                            <sup class="mbh-skt-verse-index">१३.१४.११९</sup>ईश्वरः सुमहातेजाः संवर्तक इवानलः<br>युगान्ते सर्वभूतानि दिधक्षुरिव चोद्यतः
                            <br><br>
                            
                            <sup class="mbh-skt-verse-index">१३.१४.१२०</sup>तेजसा तु तदा व्याप्ते दुर्निरीक्ष्ये समन्ततः<br>पुनरुद्विग्नहृदयः किमेतदिति चिन्तयम्
                            <br><br>
                            
                            <sup class="mbh-skt-verse-index">१३.१४.१२१</sup>मुहूर्तमिव तत्तेजो व्याप्य सर्वा दिशो दश<br>प्रशान्तं च क्षणेनैव देवदेवस्य मायया
                            <br><br>
                            
                            <sup class="mbh-skt-verse-index">१३.१४.१२२</sup>अथापश्यं स्थितं स्थाणुं भगवन्तं महेश्वरम्<br>सौरभेयगतं सौम्यं विधूममिव पावकम्<br>सहितं चारुसर्वाङ्ग्या पार्वत्या परमेश्वरम्
                            <br><br>
                            
                            <sup class="mbh-skt-verse-index">१३.१४.१२३</sup>नीलकण्ठं महात्मानमसक्तं तेजसां निधिम्<br>अष्टादशभुजं स्थाणुं सर्वाभरणभूषितम्
                            <br><br>
                            
                            <sup class="mbh-skt-verse-index">१३.१४.१२४</sup>शुक्लाम्बरधरं देवं शुक्लमाल्यानुलेपनम्<br>शुक्लध्वजमनाधृष्यं शुक्लयज्ञोपवीतिनम्
                            <br><br>
                            
                            <sup class="mbh-skt-verse-index">१३.१४.१२५</sup>गायद्भिर्नृत्यमानैश्च उत्पतद्भिरितस्ततः<br>वृतं पारिषदैर्दिव्यैरात्मतुल्यपराक्रमैः
                            <br><br>
                            
                            <sup class="mbh-skt-verse-index">१३.१४.१२६</sup>बालेन्दुमुकुटं पाण्डुं शरच्चन्द्रमिवोदितम्<br>त्रिभिर्नेत्रैः कृतोद्द्योतं त्रिभिः सूर्यैरिवोदितैः
                            <br><br>
                            
                            <sup class="mbh-skt-verse-index">१३.१४.१२७</sup>अशोभत च देवस्य माला गात्रे सितप्रभे<br>जातरूपमयैः पद्मैर्ग्रथिता रत्नभूषिता
                            <br><br>
                            
                            <sup class="mbh-skt-verse-index">१३.१४.१२८</sup>मूर्तिमन्ति तथास्त्राणि सर्वतेजोमयानि च<br>मया दृष्टानि गोविन्द भवस्यामिततेजसः
                            <br><br>
                            
                            <sup class="mbh-skt-verse-index">१३.१४.१२९</sup>इन्द्रायुधसहस्राभं धनुस्तस्य महात्मनः<br>पिनाकमिति विख्यातं स च वै पन्नगो महान्
                            <br><br>
                            
                            <sup class="mbh-skt-verse-index">१३.१४.१३०</sup>सप्तशीर्षो महाकायस्तीक्ष्णदंष्ट्रो विषोल्बणः<br>ज्यावेष्टितमहाग्रीवः स्थितः पुरुषविग्रहः
                            <br><br>
                            
                            <sup class="mbh-skt-verse-index">१३.१४.१३१</sup>शरश्च सूर्यसंकाशः कालानलसमद्युतिः<br>यत्तदस्त्रं महाघोरं दिव्यं पाशुपतं महत्
                            <br><br>
                            
                            <sup class="mbh-skt-verse-index">१३.१४.१३२</sup>अद्वितीयमनिर्देश्यं सर्वभूतभयावहम्<br>सस्फुलिङ्गं महाकायं विसृजन्तमिवानलम्
                            <br><br>
                            
                            <sup class="mbh-skt-verse-index">१३.१४.१३३</sup>एकपादं महादंष्ट्रं सहस्रशिरसोदरम्<br>सहस्रभुजजिह्वाक्षमुद्गिरन्तमिवानलम्
                            <br><br>
                            
                            <sup class="mbh-skt-verse-index">१३.१४.१३४</sup>ब्राह्मान्नारायणादैन्द्रादाग्नेयादपि वारुणात्<br>यद्विशिष्टं महाबाहो सर्वशस्त्रविघातनम्
                            <br><br>
                            
                            <sup class="mbh-skt-verse-index">१३.१४.१३५</sup>येन तत्त्रिपुरं दग्ध्वा क्षणाद्भस्मीकृतं पुरा<br>शरेणैकेन गोविन्द महादेवेन लीलया
                            <br><br>
                            
                            <sup class="mbh-skt-verse-index">१३.१४.१३६</sup>निर्ददाह जगत्कृत्स्नं त्रैलोक्यं सचराचरम्<br>महेश्वरभुजोत्सृष्टं निमेषार्धान्न संशयः
                            <br><br>
                            
                            <sup class="mbh-skt-verse-index">१३.१४.१३७</sup>नावध्यो यस्य लोकेऽस्मिन्ब्रह्मविष्णुसुरेष्वपि<br>तदहं दृष्टवांस्तात आश्चर्याद्भुतमुत्तमम्
                            <br><br>
                            
                            <sup class="mbh-skt-verse-index">१३.१४.१३८</sup>गुह्यमस्त्रं परं चापि तत्तुल्याधिकमेव वा<br>यत्तच्छूलमिति ख्यातं सर्वलोकेषु शूलिनः
                            <br><br>
                            
                            <sup class="mbh-skt-verse-index">१३.१४.१३९</sup>दारयेद्यन्महीं कृत्स्नां शोषयेद्वा महोदधिम्<br>संहरेद्वा जगत्कृत्स्नं विसृष्टं शूलपाणिना
                            <br><br>
                            
                            <sup class="mbh-skt-verse-index">१३.१४.१४०</sup>यौवनाश्वो हतो येन मांधाता सबलः पुरा<br>चक्रवर्ती महातेजास्त्रिलोकविजयी नृपः
                            <br><br>
                            
                            <sup class="mbh-skt-verse-index">१३.१४.१४१</sup>महाबलो महावीर्यः शक्रतुल्यपराक्रमः<br>करस्थेनैव गोविन्द लवणस्येह रक्षसः
                            <br><br>
                            
                            <sup class="mbh-skt-verse-index">१३.१४.१४२</sup>तच्छूलमतितीक्ष्णाग्रं सुभीमं लोमहर्षणम्<br>त्रिशिखां भ्रुकुटीं कृत्वा तर्जमानमिव स्थितम्
                            <br><br>
                            
                            <sup class="mbh-skt-verse-index">१३.१४.१४३</sup>विधूमं सार्चिषं कृष्णं कालसूर्यमिवोदितम्<br>सर्पहस्तमनिर्देश्यं पाशहस्तमिवान्तकम्<br>दृष्टवानस्मि गोविन्द तदस्त्रं रुद्रसंनिधौ
                            <br><br>
                            
                            <sup class="mbh-skt-verse-index">१३.१४.१४४</sup>परशुस्तीक्ष्णधारश्च दत्तो रामस्य यः पुरा<br>महादेवेन तुष्टेन क्षत्रियाणां क्षयंकरः<br>कार्तवीर्यो हतो येन चक्रवर्ती महामृधे
                            <br><br>
                            
                            <sup class="mbh-skt-verse-index">१३.१४.१४५</sup>त्रिःसप्तकृत्वः पृथिवी येन निःक्षत्रिया कृता<br>जामदग्न्येन गोविन्द रामेणाक्लिष्टकर्मणा
                            <br><br>
                            
                            <sup class="mbh-skt-verse-index">१३.१४.१४६</sup>दीप्तधारः सुरौद्रास्यः सर्पकण्ठाग्रवेष्टितः<br>अभवच्छूलिनोऽभ्याशे दीप्तवह्निशिखोपमः
                            <br><br>
                            
                            <sup class="mbh-skt-verse-index">१३.१४.१४७</sup>असंख्येयानि चास्त्राणि तस्य दिव्यानि धीमतः<br>प्राधान्यतो मयैतानि कीर्तितानि तवानघ
                            <br><br>
                            
                            <sup class="mbh-skt-verse-index">१३.१४.१४८</sup>सव्यदेशे तु देवस्य ब्रह्मा लोकपितामहः<br>दिव्यं विमानमास्थाय हंसयुक्तं मनोजवम्
                            <br><br>
                            
                            <sup class="mbh-skt-verse-index">१३.१४.१४९</sup>वामपार्श्वगतश्चैव तथा नारायणः स्थितः<br>वैनतेयं समास्थाय शङ्खचक्रगदाधरः
                            <br><br>
                            
                            <sup class="mbh-skt-verse-index">१३.१४.१५०</sup>स्कन्दो मयूरमास्थाय स्थितो देव्याः समीपतः<br>शक्तिं कण्ठे समादाय द्वितीय इव पावकः
                            <br><br>
                            
                            <sup class="mbh-skt-verse-index">१३.१४.१५१</sup>पुरस्ताच्चैव देवस्य नन्दिं पश्याम्यवस्थितम्<br>शूलं विष्टभ्य तिष्ठन्तं द्वितीयमिव शंकरम्
                            <br><br>
                            
                            <sup class="mbh-skt-verse-index">१३.१४.१५२</sup>स्वायंभुवाद्या मनवो भृग्वाद्या ऋषयस्तथा<br>शक्राद्या देवताश्चैव सर्व एव समभ्ययुः
                            <br><br>
                            
                            <sup class="mbh-skt-verse-index">१३.१४.१५३</sup>तेऽभिवाद्य महात्मानं परिवार्य समन्ततः<br>अस्तुवन्विविधैः स्तोत्रैर्महादेवं सुरास्तदा
                            <br><br>
                            
                            <sup class="mbh-skt-verse-index">१३.१४.१५४</sup>ब्रह्मा भवं तदा स्तुन्वन्रथन्तरमुदीरयन्<br>ज्येष्ठसाम्ना च देवेशं जगौ नारायणस्तदा<br>गृणञ्शक्रः परं ब्रह्म शतरुद्रीयमुत्तमम्
                            <br><br>
                            
                            <sup class="mbh-skt-verse-index">१३.१४.१५५</sup>ब्रह्मा नारायणश्चैव देवराजश्च कौशिकः<br>अशोभन्त महात्मानस्त्रयस्त्रय इवाग्नयः
                            <br><br>
                            
                            <sup class="mbh-skt-verse-index">१३.१४.१५६</sup>तेषां मध्यगतो देवो रराज भगवाञ्शिवः<br>शरद्घनविनिर्मुक्तः परिविष्ट इवांशुमान्<br>ततोऽहमस्तुवं देवं स्तवेनानेन सुव्रतम्
                            <br><br>
                            
                            <sup class="mbh-skt-verse-index">१३.१४.१५७</sup>नमो देवाधिदेवाय महादेवाय वै नमः<br>शक्राय शक्ररूपाय शक्रवेषधराय च
                            <br><br>
                            
                            <sup class="mbh-skt-verse-index">१३.१४.१५८</sup>नमस्ते वज्रहस्ताय पिङ्गलायारुणाय च<br>पिनाकपाणये नित्यं खड्गशूलधराय च
                            <br><br>
                            
                            <sup class="mbh-skt-verse-index">१३.१४.१५९</sup>नमस्ते कृष्णवासाय कृष्णकुञ्चितमूर्धजे<br>कृष्णाजिनोत्तरीयाय कृष्णाष्टमिरताय च
                            <br><br>
                            
                            <sup class="mbh-skt-verse-index">१३.१४.१६०</sup>शुक्लवर्णाय शुक्लाय शुक्लाम्बरधराय च<br>शुक्लभस्मावलिप्ताय शुक्लकर्मरताय च
                            <br><br>
                            
                            <sup class="mbh-skt-verse-index">१३.१४.१६१</sup>त्वं ब्रह्मा सर्वदेवानां रुद्राणां नीललोहितः<br>आत्मा च सर्वभूतानां सांख्ये पुरुष उच्यसे
                            <br><br>
                            
                            <sup class="mbh-skt-verse-index">१३.१४.१६२</sup>ऋषभस्त्वं पवित्राणां योगिनां निष्कलः शिवः<br>आश्रमाणां गृहस्थस्त्वमीश्वराणां महेश्वरः<br>कुबेरः सर्वयक्षाणां क्रतूनां विष्णुरुच्यसे
                            <br><br>
                            
                            <sup class="mbh-skt-verse-index">१३.१४.१६३</sup>पर्वतानां महामेरुर्नक्षत्राणां च चन्द्रमाः<br>वसिष्ठस्त्वमृषीणां च ग्रहाणां सूर्य उच्यसे
                            <br><br>
                            
                            <sup class="mbh-skt-verse-index">१३.१४.१६४</sup>आरण्यानां पशूनां च सिंहस्त्वं परमेश्वरः<br>ग्राम्याणां गोवृषश्चासि भगवाँल्लोकपूजितः
                            <br><br>
                            
                            <sup class="mbh-skt-verse-index">१३.१४.१६५</sup>आदित्यानां भवान्विष्णुर्वसूनां चैव पावकः<br>पक्षिणां वैनतेयश्च अनन्तो भुजगेषु च
                            <br><br>
                            
                            <sup class="mbh-skt-verse-index">१३.१४.१६६</sup>सामवेदश्च वेदानां यजुषां शतरुद्रियम्<br>सनत्कुमारो योगीनां सांख्यानां कपिलो ह्यसि
                            <br><br>
                            
                            <sup class="mbh-skt-verse-index">१३.१४.१६७</sup>शक्रोऽसि मरुतां देव पितॄणां धर्मराडसि<br>ब्रह्मलोकश्च लोकानां गतीनां मोक्ष उच्यसे
                            <br><br>
                            
                            <sup class="mbh-skt-verse-index">१३.१४.१६८</sup>क्षीरोदः सागराणां च शैलानां हिमवान्गिरिः<br>वर्णानां ब्राह्मणश्चासि विप्राणां दीक्षितो द्विजः<br>आदिस्त्वमसि लोकानां संहर्ता काल एव च
                            <br><br>
                            
                            <sup class="mbh-skt-verse-index">१३.१४.१६९</sup>यच्चान्यदपि लोकेषु सत्त्वं तेजोधिकं स्मृतम्<br>तत्सर्वं भगवानेव इति मे निश्चिता मतिः
                            <br><br>
                            
                            <sup class="mbh-skt-verse-index">१३.१४.१७०</sup>नमस्ते भगवन्देव नमस्ते भक्तवत्सल<br>योगेश्वर नमस्तेऽस्तु नमस्ते विश्वसंभव
                            <br><br>
                            
                            <sup class="mbh-skt-verse-index">१३.१४.१७१</sup>प्रसीद मम भक्तस्य दीनस्य कृपणस्य च<br>अनैश्वर्येण युक्तस्य गतिर्भव सनातन
                            <br><br>
                            
                            <sup class="mbh-skt-verse-index">१३.१४.१७२</sup>यं चापराधं कृतवानज्ञानात्परमेश्वर<br>मद्भक्त इति देवेश तत्सर्वं क्षन्तुमर्हसि
                            <br><br>
                            
                            <sup class="mbh-skt-verse-index">१३.१४.१७३</sup>मोहितश्चास्मि देवेश तुभ्यं रूपविपर्ययात्<br>तेन नार्घ्यं मया दत्तं पाद्यं चापि सुरेश्वर
                            <br><br>
                            
                            <sup class="mbh-skt-verse-index">१३.१४.१७४</sup>एवं स्तुत्वाहमीशानं पाद्यमर्घ्यं च भक्तितः<br>कृताञ्जलिपुटो भूत्वा सर्वं तस्मै न्यवेदयम्
                            <br><br>
                            
                            <sup class="mbh-skt-verse-index">१३.१४.१७५</sup>ततः शीताम्बुसंयुक्ता दिव्यगन्धसमन्विता<br>पुष्पवृष्टिः शुभा तात पपात मम मूर्धनि
                            <br><br>
                            
                            <sup class="mbh-skt-verse-index">१३.१४.१७६</sup>दुन्दुभिश्च ततो दिव्यस्ताडितो देवकिंकरैः<br>ववौ च मारुतः पुण्यः शुचिगन्धः सुखावहः
                            <br><br>
                            
                            <sup class="mbh-skt-verse-index">१३.१४.१७७</sup>ततः प्रीतो महादेवः सपत्नीको वृषध्वजः<br>अब्रवीत्त्रिदशांस्तत्र हर्षयन्निव मां तदा
                            <br><br>
                            
                            <sup class="mbh-skt-verse-index">१३.१४.१७८</sup>पश्यध्वं त्रिदशाः सर्वे उपमन्योर्महात्मनः<br>मयि भक्तिं परां दिव्यामेकभावादवस्थिताम्
                            <br><br>
                            
                            <sup class="mbh-skt-verse-index">१३.१४.१७९</sup>एवमुक्तास्ततः कृष्ण सुरास्ते शूलपाणिना<br>ऊचुः प्राञ्जलयः सर्वे नमस्कृत्वा वृषध्वजम्
                            <br><br>
                            
                            <sup class="mbh-skt-verse-index">१३.१४.१८०</sup>भगवन्देवदेवेश लोकनाथ जगत्पते<br>लभतां सर्वकामेभ्यः फलं त्वत्तो द्विजोत्तमः
                            <br><br>
                            
                            <sup class="mbh-skt-verse-index">१३.१४.१८१</sup>एवमुक्तस्ततः शर्वः सुरैर्ब्रह्मादिभिस्तथा<br>आह मां भगवानीशः प्रहसन्निव शंकरः
                            <br><br>
                            
                            <sup class="mbh-skt-verse-index">१३.१४.१८२</sup>वत्सोपमन्यो प्रीतोऽस्मि पश्य मां मुनिपुंगव<br>दृढभक्तोऽसि विप्रर्षे मया जिज्ञासितो ह्यसि
                            <br><br>
                            
                            <sup class="mbh-skt-verse-index">१३.१४.१८३</sup>अनया चैव भक्त्या ते अत्यर्थं प्रीतिमानहम्<br>तस्मात्सर्वान्ददाम्यद्य कामांस्तव यथेप्शितान्
                            <br><br>
                            
                            <sup class="mbh-skt-verse-index">१३.१४.१८४</sup>एवमुक्तस्य चैवाथ महादेवेन मे विभो<br>हर्षादश्रूण्यवर्तन्त लोमहर्षश्च जायते
                            <br><br>
                            
                            <sup class="mbh-skt-verse-index">१३.१४.१८५</sup>अब्रुवं च तदा देवं हर्षगद्गदया गिरा<br>जानुभ्यामवनिं गत्वा प्रणम्य च पुनः पुनः
                            <br><br>
                            
                            <sup class="mbh-skt-verse-index">१३.१४.१८६</sup>अद्य जातो ह्यहं देव अद्य मे सफलं तपः<br>यन्मे साक्षान्महादेवः प्रसन्नस्तिष्ठतेऽग्रतः
                            <br><br>
                            
                            <sup class="mbh-skt-verse-index">१३.१४.१८७</sup>यं न पश्यन्ति चाराध्य देवा ह्यमितविक्रमम्<br>तमहं दृष्टवान्देवं कोऽन्यो धन्यतरो मया
                            <br><br>
                            
                            <sup class="mbh-skt-verse-index">१३.१४.१८८</sup>एवं ध्यायन्ति विद्वांसः परं तत्त्वं सनातनम्<br>षड्विंशकमिति ख्यातं यत्परात्परमक्षरम्
                            <br><br>
                            
                            <sup class="mbh-skt-verse-index">१३.१४.१८९</sup>स एष भगवान्देवः सर्वतत्त्वादिरव्ययः<br>सर्वतत्त्वविधानज्ञः प्रधानपुरुषेश्वरः
                            <br><br>
                            
                            <sup class="mbh-skt-verse-index">१३.१४.१९०</sup>योऽसृजद्दक्षिणादङ्गाद्ब्रह्माणं लोकसंभवम्<br>वामपार्श्वात्तथा विष्णुं लोकरक्षार्थमीश्वरः<br>युगान्ते चैव संप्राप्ते रुद्रमङ्गात्सृजत्प्रभुः
                            <br><br>
                            
                            <sup class="mbh-skt-verse-index">१३.१४.१९१</sup>स रुद्रः संहरन्कृत्स्नं जगत्स्थावरजङ्गमम्<br>कालो भूत्वा महातेजाः संवर्तक इवानलः
                            <br><br>
                            
                            <sup class="mbh-skt-verse-index">१३.१४.१९२</sup>एष देवो महादेवो जगत्सृष्ट्वा चराचरम्<br>कल्पान्ते चैव सर्वेषां स्मृतिमाक्षिप्य तिष्ठति
                            <br><br>
                            
                            <sup class="mbh-skt-verse-index">१३.१४.१९३</sup>सर्वगः सर्वभूतात्मा सर्वभूतभवोद्भवः<br>आस्ते सर्वगतो नित्यमदृश्यः सर्वदैवतैः
                            <br><br>
                            
                            <sup class="mbh-skt-verse-index">१३.१४.१९४</sup>यदि देयो वरो मह्यं यदि तुष्टश्च मे प्रभुः<br>भक्तिर्भवतु मे नित्यं शाश्वती त्वयि शंकर
                            <br><br>
                            
                            <sup class="mbh-skt-verse-index">१३.१४.१९५</sup>अतीतानागतं चैव वर्तमानं च यद्विभो<br>जानीयामिति मे बुद्धिस्त्वत्प्रसादात्सुरोत्तम
                            <br><br>
                            
                            <sup class="mbh-skt-verse-index">१३.१४.१९६</sup>क्षीरोदनं च भुञ्जीयामक्षयं सह बान्धवैः<br>आश्रमे च सदा मह्यं सांनिध्यं परमस्तु ते
                            <br><br>
                            
                            <sup class="mbh-skt-verse-index">१३.१४.१९७</sup>एवमुक्तः स मां प्राह भगवाँल्लोकपूजितः<br>महेश्वरो महातेजाश्चराचरगुरुः प्रभुः
                            <br><br>
                            
                            <sup class="mbh-skt-verse-index">१३.१४.१९८</sup>अजरश्चामरश्चैव भव दुःखविवर्जितः<br>शीलवान्गुणसंपन्नः सर्वज्ञः प्रियदर्शनः
                            <br><br>
                            
                            <sup class="mbh-skt-verse-index">१३.१४.१९९</sup>अक्षयं यौवनं तेऽस्तु तेजश्चैवानलोपमम्<br>क्षीरोदः सागरश्चैव यत्र यत्रेच्छसे मुने
                            <br><br>
                            
                            <sup class="mbh-skt-verse-index">१३.१४.२००</sup>तत्र ते भविता कामं सांनिध्यं पयसो निधेः<br>क्षीरोदनं च भुङ्क्ष्व त्वममृतेन समन्वितम्
                            <br><br>
                            
                            <sup class="mbh-skt-verse-index">१३.१४.२०१</sup>बन्धुभिः सहितः कल्पं ततो मामुपयास्यसि<br>सांनिध्यमाश्रमे नित्यं करिष्यामि द्विजोत्तम
                            <br><br>
                            
                            <sup class="mbh-skt-verse-index">१३.१४.२०२</sup>तिष्ठ वत्स यथाकामं नोत्कण्ठां कर्तुमर्हसि<br>स्मृतः स्मृतश्च ते विप्र सदा दास्यामि दर्शनम्
                            <br><br>
                            
                            <sup class="mbh-skt-verse-index">१३.१४.२०३</sup>एवमुक्त्वा स भगवान्सूर्यकोटिसमप्रभः<br>ममेशानो वरं दत्त्वा तत्रैवान्तरधीयत
                            <br><br>
                            
                            <sup class="mbh-skt-verse-index">१३.१४.२०४</sup>एवं दृष्टो मया कृष्ण देवदेवः समाधिना<br>तदवाप्तं च मे सर्वं यदुक्तं तेन धीमता
                            <br><br>
                            
                            <sup class="mbh-skt-verse-index">१३.१४.२०५</sup>प्रत्यक्षं चैव ते कृष्ण पश्य सिद्धान्व्यवस्थितान्<br>ऋषीन्विद्याधरान्यक्षान्गन्धर्वाप्सरसस्तथा
                            <br><br>
                            
                            <sup class="mbh-skt-verse-index">१३.१४.२०६</sup>पश्य वृक्षान्मनोरम्यान्सदा पुष्पफलान्वितान्<br>सर्वर्तुकुसुमैर्युक्तान्स्निग्धपत्रान्सुशाखिनः<br>सर्वमेतन्महाबाहो दिव्यभावसमन्वितम्
                            <br><br>
                            
                        </div>
                    </div>
                </div>
            </div>
        </div>
    </div>
    <script src="https://cdnjs.cloudflare.com/ajax/libs/jquery/3.7.0/jquery.min.js"></script>
    <script src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
    <script src="/resources/js/build-parva-sidebar.js"></script>
    <script src="/resources/js/translate.js"></script>
    <script>
        $(document).ready( () => {
            build_parva_sidebar_sanskrit();
        });
    </script>
</body>

</html>