<!DOCTYPE html>

<html lang="en">

<head>
    <meta charset="utf-8">
    <meta name="viewport" content="width=device-width, initial-scale=1">

    <title>महाभारत पर्व: १२, अध्याय: १३६</title>

    <link href="https://cdnjs.cloudflare.com/ajax/libs/font-awesome/6.4.2/css/all.min.css" rel="stylesheet">
    <link href="https://cdn.jsdelivr.net/npm/bootstrap@5.0.2/dist/css/bootstrap.min.css" rel="stylesheet">
    <link href="/resources/css/mbh-skt-verse.css" rel="stylesheet">

    <link rel="icon" type="image/png" sizes="32x32" href="/resources/favicon/favicon-32x32.png">
    <link rel="icon" type="image/png" sizes="16x16" href="/resources/favicon/favicon-16x16.png">
</head>

<body>
    <img src="/resources/images/sidebar.png" class="sidebar-button" type="button" data-bs-toggle="offcanvas"
        data-bs-target="#parva_offcanvas" aria-controls="parva_offcanvas">

    <div class="offcanvas offcanvas-start" tabindex="-1" id="parva_offcanvas" aria-labelledby="parva_offcanvas_label">

        <div class="offcanvas-header">
            <h5 class="offcanvas-title" id="parva_offcanvas_label">१२. शान्तिपर्व</h5>
            <button type="button" class="btn-close text-reset" data-bs-dismiss="offcanvas" aria-label="Close"></button>
        </div>

        <div class="offcanvas-body shadow-lg" id="parva-index" data-parva-index="12"
            data-chapter-index="136">
        </div>

    </div>

    <div class="container">
        <div class="row">
            <div class="col-12">
                <div class="card shadow-lg my-2">
                    <div class="card-header">
                        <div class="row">
                            <div class="col-lg-1 col-md-1 col-sm-2">
                                
                                <a href="/sanskrit/12/135.html" id="previous-parva-btn" style="float:left;"
                                    class="btn btn-warning my-2">
                                
                                        <span class="fa fa-xl fa-arrow-left"></span>
                                    </a>
                            </div>

                            <div class="col-lg-1 col-md-1 col-sm-2">
                                <a href="/" style="float:left;" class="btn btn-warning my-2">
                                    <span class="fa fa-home"></span>
                                </a>
                            </div>

                            <div class="col-lg-8 col-md-8 col-sm-6">
                                <h1 style="text-align:center" class="card-title">१२:१३६</h1>
                            </div>

                            <div class="col-lg-2 col-md-2 col-sm-2">
                            
                            <a href="/sanskrit/12/137.html" id="next-parva-btn" style="float:right;"
                                class="btn btn-warning my-2">
                            
                            <span class="fa fa-xl fa-arrow-right"></span>
                                    </a>
                            </div>
                        </div>
                    </div>
                    <div class="card-body">
                        <div class="mbh-skt-verse mbh-content" id="to_index">
                            
                            <sup class="mbh-skt-verse-index">१२.१३६.१</sup>युधिष्ठिर उवाच
                            <br><br>
                            
                            <sup class="mbh-skt-verse-index">१२.१३६.२</sup>सर्वत्र बुद्धिः कथिता श्रेष्ठा ते भरतर्षभ<br>अनागता तथोत्पन्ना दीर्घसूत्रा विनाशिनी
                            <br><br>
                            
                            <sup class="mbh-skt-verse-index">१२.१३६.३</sup>तदिच्छामि परां बुद्धिं श्रोतुं भरतसत्तम<br>यथा राजन्न मुह्येत शत्रुभिः परिवारितः
                            <br><br>
                            
                            <sup class="mbh-skt-verse-index">१२.१३६.४</sup>धर्मार्थकुशल प्राज्ञ सर्वशास्त्रविशारद<br>पृच्छामि त्वा कुरुश्रेष्ठ तन्मे व्याख्यातुमर्हसि
                            <br><br>
                            
                            <sup class="mbh-skt-verse-index">१२.१३६.५</sup>शत्रुभिर्बहुभिर्ग्रस्तो यथा वर्तेत पार्थिवः<br>एतदिच्छाम्यहं श्रोतुं सर्वमेव यथाविधि
                            <br><br>
                            
                            <sup class="mbh-skt-verse-index">१२.१३६.६</sup>विषमस्थं हि राजानं शत्रवः परिपन्थिनः<br>बहवोऽप्येकमुद्धर्तुं यतन्ते पूर्वतापिताः
                            <br><br>
                            
                            <sup class="mbh-skt-verse-index">१२.१३६.७</sup>सर्वतः प्रार्थ्यमानेन दुर्बलेन महाबलैः<br>एकेनैवासहायेन शक्यं स्थातुं कथं भवेत्
                            <br><br>
                            
                            <sup class="mbh-skt-verse-index">१२.१३६.८</sup>कथं मित्रमरिं चैव विन्देत भरतर्षभ<br>चेष्टितव्यं कथं चात्र शत्रोर्मित्रस्य चान्तरे
                            <br><br>
                            
                            <sup class="mbh-skt-verse-index">१२.१३६.९</sup>प्रज्ञातलक्षणे राजन्नमित्रे मित्रतां गते<br>कथं नु पुरुषः कुर्यात्किं वा कृत्वा सुखी भवेत्
                            <br><br>
                            
                            <sup class="mbh-skt-verse-index">१२.१३६.१०</sup>विग्रहं केन वा कुर्यात्संधिं वा केन योजयेत्<br>कथं वा शत्रुमध्यस्थो वर्तेताबलवानिति
                            <br><br>
                            
                            <sup class="mbh-skt-verse-index">१२.१३६.११</sup>एतद्वै सर्वकृत्यानां परं कृत्यं परंतप<br>नैतस्य कश्चिद्वक्तास्ति श्रोता चापि सुदुर्लभः
                            <br><br>
                            
                            <sup class="mbh-skt-verse-index">१२.१३६.१२</sup>ऋते शांतनवाद्भीष्मात्सत्यसंधाज्जितेन्द्रियात्<br>तदन्विष्य महाबाहो सर्वमेतद्वदस्व मे
                            <br><br>
                            
                            <sup class="mbh-skt-verse-index">१२.१३६.१३</sup>भीष्म उवाच
                            <br><br>
                            
                            <sup class="mbh-skt-verse-index">१२.१३६.१४</sup>त्वद्युक्तोऽयमनुप्रश्नो युधिष्ठिर गुणोदयः<br>शृणु मे पुत्र कार्त्स्न्येन गुह्यमापत्सु भारत
                            <br><br>
                            
                            <sup class="mbh-skt-verse-index">१२.१३६.१५</sup>अमित्रो मित्रतां याति मित्रं चापि प्रदुष्यति<br>सामर्थ्ययोगात्कार्याणां तद्गत्या हि सदा गतिः
                            <br><br>
                            
                            <sup class="mbh-skt-verse-index">१२.१३६.१६</sup>तस्माद्विश्वसितव्यं च विग्रहं च समाचरेत्<br>देशं कालं च विज्ञाय कार्याकार्यविनिश्चये
                            <br><br>
                            
                            <sup class="mbh-skt-verse-index">१२.१३६.१७</sup>संधातव्यं बुधैर्नित्यं व्यवस्यं च हितार्थिभिः<br>अमित्रैरपि संधेयं प्राणा रक्ष्याश्च भारत
                            <br><br>
                            
                            <sup class="mbh-skt-verse-index">१२.१३६.१८</sup>यो ह्यमित्रैर्नरो नित्यं न संदध्यादपण्डितः<br>न सोऽर्थमाप्नुयात्किंचित्फलान्यपि च भारत
                            <br><br>
                            
                            <sup class="mbh-skt-verse-index">१२.१३६.१९</sup>यस्त्वमित्रेण संधत्ते मित्रेण च विरुध्यते<br>अर्थयुक्तिं समालोक्य सुमहद्विन्दते फलम्
                            <br><br>
                            
                            <sup class="mbh-skt-verse-index">१२.१३६.२०</sup>अत्राप्युदाहरन्तीममितिहासं पुरातनम्<br>मार्जारस्य च संवादं न्यग्रोधे मूषकस्य च
                            <br><br>
                            
                            <sup class="mbh-skt-verse-index">१२.१३६.२१</sup>वने महति कस्मिंश्चिन्न्यग्रोधः सुमहानभूत्<br>लताजालपरिच्छन्नो नानाद्विजगणायुतः
                            <br><br>
                            
                            <sup class="mbh-skt-verse-index">१२.१३६.२२</sup>स्कन्धवान्मेघसंकाशः शीतच्छायो मनोरमः<br>वैरन्त्यमभितो जातस्तरुर्व्यालमृगाकुलः
                            <br><br>
                            
                            <sup class="mbh-skt-verse-index">१२.१३६.२३</sup>तस्य मूलं समाश्रित्य कृत्वा शतमुखं बिलम्<br>वसति स्म महाप्राज्ञः पलितो नाम मूषकः
                            <br><br>
                            
                            <sup class="mbh-skt-verse-index">१२.१३६.२४</sup>शाखाश्च तस्य संश्रित्य वसति स्म सुखं पुरः<br>लोमशो नाम मार्जारः पक्षिसत्त्वावसादकः
                            <br><br>
                            
                            <sup class="mbh-skt-verse-index">१२.१३६.२५</sup>तत्र चागत्य चण्डालो वैरन्त्यकृतकेतनः<br>अयोजयत्तमुन्माथं नित्यमस्तं गते रवौ
                            <br><br>
                            
                            <sup class="mbh-skt-verse-index">१२.१३६.२६</sup>तत्र स्नायुमयान्पाशान्यथावत्संनिधाय सः<br>गृहं गत्वा सुखं शेते प्रभातामेति शर्वरीम्
                            <br><br>
                            
                            <sup class="mbh-skt-verse-index">१२.१३६.२७</sup>तत्र स्म नित्यं बध्यन्ते नक्तं बहुविधा मृगाः<br>कदाचित्तत्र मार्जारस्त्वप्रमत्तोऽप्यबध्यत
                            <br><br>
                            
                            <sup class="mbh-skt-verse-index">१२.१३६.२८</sup>तस्मिन्बद्धे महाप्राज्ञः शत्रौ नित्याततायिनि<br>तं कालं पलितो ज्ञात्वा विचचार सुनिर्भयः
                            <br><br>
                            
                            <sup class="mbh-skt-verse-index">१२.१३६.२९</sup>तेनानुचरता तस्मिन्वने विश्वस्तचारिणा<br>भक्षं विचरमाणेन नचिराद्दृष्टमामिषम्
                            <br><br>
                            
                            <sup class="mbh-skt-verse-index">१२.१३६.३०</sup>स तमुन्माथमारुह्य तदामिषमभक्षयत्<br>तस्योपरि सपत्नस्य बद्धस्य मनसा हसन्
                            <br><br>
                            
                            <sup class="mbh-skt-verse-index">१२.१३६.३१</sup>आमिषे तु प्रसक्तः स कदाचिदवलोकयन्<br>अपश्यदपरं घोरमात्मनः शत्रुमागतम्
                            <br><br>
                            
                            <sup class="mbh-skt-verse-index">१२.१३६.३२</sup>शरप्रसूनसंकाशं महीविवरशायिनम्<br>नकुलं हरिकं नाम चपलं ताम्रलोचनम्
                            <br><br>
                            
                            <sup class="mbh-skt-verse-index">१२.१३६.३३</sup>तेन मूषकगन्धेन त्वरमाणमुपागतम्<br>भक्षार्थं लेलिहद्वक्त्रं भूमावूर्ध्वमुखं स्थितम्
                            <br><br>
                            
                            <sup class="mbh-skt-verse-index">१२.१३६.३४</sup>शाखागतमरिं चान्यदपश्यत्कोटरालयम्<br>उलूकं चन्द्रकं नाम तीक्ष्णतुण्डं क्षपाचरम्
                            <br><br>
                            
                            <sup class="mbh-skt-verse-index">१२.१३६.३५</sup>गतस्य विषयं तस्य नकुलोलूकयोस्तदा<br>अथास्यासीदियं चिन्ता तत्प्राप्य सुमहद्भयम्
                            <br><br>
                            
                            <sup class="mbh-skt-verse-index">१२.१३६.३६</sup>आपद्यस्यां सुकष्टायां मरणे समुपस्थिते<br>समन्ताद्भय उत्पन्ने कथं कार्यं हितैषिणा
                            <br><br>
                            
                            <sup class="mbh-skt-verse-index">१२.१३६.३७</sup>स तथा सर्वतो रुद्धः सर्वत्र समदर्शनः<br>अभवद्भयसंतप्तश्चक्रे चेमां परां गतिम्
                            <br><br>
                            
                            <sup class="mbh-skt-verse-index">१२.१३६.३८</sup>आपद्विनाशभूयिष्ठा शतैकीयं च जीवितम्<br>समन्तसंशया चेयमस्मानापदुपस्थिता
                            <br><br>
                            
                            <sup class="mbh-skt-verse-index">१२.१३६.३९</sup>गतं हि सहसा भूमिं नकुलो मां समाप्नुयात्<br>उलूकश्चेह तिष्ठन्तं मार्जारः पाशसंक्षयात्
                            <br><br>
                            
                            <sup class="mbh-skt-verse-index">१२.१३६.४०</sup>न त्वेवास्मद्विधः प्राज्ञः संमोहं गन्तुमर्हति<br>करिष्ये जीविते यत्नं यावदुच्छ्वासनिग्रहम्
                            <br><br>
                            
                            <sup class="mbh-skt-verse-index">१२.१३६.४१</sup>न हि बुद्ध्यान्विताः प्राज्ञा नीतिशास्त्रविशारदाः<br>संभ्रमन्त्यापदं प्राप्य महतोऽर्थानवाप्य च
                            <br><br>
                            
                            <sup class="mbh-skt-verse-index">१२.१३६.४२</sup>न त्वन्यामिह मार्जाराद्गतिं पश्यामि सांप्रतम्<br>विषमस्थो ह्ययं जन्तुः कृत्यं चास्य महन्मया
                            <br><br>
                            
                            <sup class="mbh-skt-verse-index">१२.१३६.४३</sup>जीवितार्थी कथं त्वद्य प्रार्थितः शत्रुभिस्त्रिभिः<br>तस्मादिममहं शत्रुं मार्जारं संश्रयामि वै
                            <br><br>
                            
                            <sup class="mbh-skt-verse-index">१२.१३६.४४</sup>क्षत्रविद्यां समाश्रित्य हितमस्योपधारये<br>येनेमं शत्रुसंघातं मतिपूर्वेण वञ्चये
                            <br><br>
                            
                            <sup class="mbh-skt-verse-index">१२.१३६.४५</sup>अयमत्यन्तशत्रुर्मे वैषम्यं परमं गतः<br>मूढो ग्राहयितुं स्वार्थं संगत्या यदि शक्यते
                            <br><br>
                            
                            <sup class="mbh-skt-verse-index">१२.१३६.४६</sup>कदाचिद्व्यसनं प्राप्य संधिं कुर्यान्मया सह<br>बलिना संनिविष्टस्य शत्रोरपि परिग्रहः<br>कार्य इत्याहुराचार्या विषमे जीवितार्थिना
                            <br><br>
                            
                            <sup class="mbh-skt-verse-index">१२.१३६.४७</sup>श्रेयान्हि पण्डितः शत्रुर्न च मित्रमपण्डितम्<br>मम ह्यमित्रे मार्जारे जीवितं संप्रतिष्ठितम्
                            <br><br>
                            
                            <sup class="mbh-skt-verse-index">१२.१३६.४८</sup>हन्तैनं संप्रवक्ष्यामि हेतुमात्माभिरक्षणे<br>अपीदानीमयं शत्रुः संगत्या पण्डितो भवेत्
                            <br><br>
                            
                            <sup class="mbh-skt-verse-index">१२.१३६.४९</sup>ततोऽर्थगतितत्त्वज्ञः संधिविग्रहकालवित्<br>सान्त्वपूर्वमिदं वाक्यं मार्जारं मूषकोऽब्रवीत्
                            <br><br>
                            
                            <sup class="mbh-skt-verse-index">१२.१३६.५०</sup>सौहृदेनाभिभाषे त्वा कच्चिन्मार्जार जीवसि<br>जीवितं हि तवेच्छामि श्रेयः साधारणं हि नौ
                            <br><br>
                            
                            <sup class="mbh-skt-verse-index">१२.१३६.५१</sup>न ते सौम्य विषत्तव्यं जीविष्यसि यथा पुरा<br>अहं त्वामुद्धरिष्यामि प्राणाञ्जह्यां हि ते कृते
                            <br><br>
                            
                            <sup class="mbh-skt-verse-index">१२.१३६.५२</sup>अस्ति कश्चिदुपायोऽत्र पुष्कलः प्रतिभाति माम्<br>येन शक्यस्त्वया मोक्षः प्राप्तुं श्रेयो यथा मया
                            <br><br>
                            
                            <sup class="mbh-skt-verse-index">१२.१३६.५३</sup>मया ह्युपायो दृष्टोऽयं विचार्य मतिमात्मनः<br>आत्मार्थं च त्वदर्थं च श्रेयः साधारणं हि नौ
                            <br><br>
                            
                            <sup class="mbh-skt-verse-index">१२.१३६.५४</sup>इदं हि नकुलोलूकं पापबुद्ध्यभितः स्थितम्<br>न धर्षयति मार्जार तेन मे स्वस्ति सांप्रतम्
                            <br><br>
                            
                            <sup class="mbh-skt-verse-index">१२.१३६.५५</sup>कूजंश्चपलनेत्रोऽयं कौशिको मां निरीक्षते<br>नगशाखाग्रहस्तिष्ठंस्तस्याहं भृशमुद्विजे
                            <br><br>
                            
                            <sup class="mbh-skt-verse-index">१२.१३६.५६</sup>सतां साप्तपदं सख्यं सवासो मेऽसि पण्डितः<br>सांवास्यकं करिष्यामि नास्ति ते मृत्युतो भयम्
                            <br><br>
                            
                            <sup class="mbh-skt-verse-index">१२.१३६.५७</sup>न हि शक्नोषि मार्जार पाशं छेत्तुं विना मया<br>अहं छेत्स्यामि ते पाशं यदि मां त्वं न हिंससि
                            <br><br>
                            
                            <sup class="mbh-skt-verse-index">१२.१३६.५८</sup>त्वमाश्रितो नगस्याग्रं मूलं त्वहमुपाश्रितः<br>चिरोषिताविहावां वै वृक्षेऽस्मिन्विदितं हि ते
                            <br><br>
                            
                            <sup class="mbh-skt-verse-index">१२.१३६.५९</sup>यस्मिन्नाश्वसते कश्चिद्यश्च नाश्वसते क्वचित्<br>न तौ धीराः प्रशंसन्ति नित्यमुद्विग्नचेतसौ
                            <br><br>
                            
                            <sup class="mbh-skt-verse-index">१२.१३६.६०</sup>तस्माद्विवर्धतां प्रीतिः सत्या संगतिरस्तु नौ<br>कालातीतमपार्थं हि न प्रशंसन्ति पण्डिताः
                            <br><br>
                            
                            <sup class="mbh-skt-verse-index">१२.१३६.६१</sup>अर्थयुक्तिमिमां तावद्यथाभूतां निशामय<br>तव जीवितमिच्छामि त्वं ममेच्छसि जीवितम्
                            <br><br>
                            
                            <sup class="mbh-skt-verse-index">१२.१३६.६२</sup>कश्चित्तरति काष्ठेन सुगम्भीरां महानदीम्<br>स तारयति तत्काष्ठं स च काष्ठेन तार्यते
                            <br><br>
                            
                            <sup class="mbh-skt-verse-index">१२.१३६.६३</sup>ईदृशो नौ समायोगो भविष्यति सुनिस्तरः<br>अहं त्वां तारयिष्यामि त्वं च मां तारयिष्यसि
                            <br><br>
                            
                            <sup class="mbh-skt-verse-index">१२.१३६.६४</sup>एवमुक्त्वा तु पलितस्तदर्थमुभयोर्हितम्<br>हेतुमद्ग्रहणीयं च कालाकाङ्क्षी व्यपैक्षत
                            <br><br>
                            
                            <sup class="mbh-skt-verse-index">१२.१३६.६५</sup>अथ सुव्याहृतं तस्य श्रुत्वा शत्रुर्विचक्षणः<br>हेतुमद्ग्रहणीयार्थं मार्जारो वाक्यमब्रवीत्
                            <br><br>
                            
                            <sup class="mbh-skt-verse-index">१२.१३६.६६</sup>बुद्धिमान्वाक्यसंपन्नस्तद्वाक्यमनुवर्णयन्<br>तामवस्थामवेक्ष्यान्त्यां साम्नैव प्रत्यपूजयत्
                            <br><br>
                            
                            <sup class="mbh-skt-verse-index">१२.१३६.६७</sup>ततस्तीक्ष्णाग्रदशनो वैडूर्यमणिलोचनः<br>मूषकं मन्दमुद्वीक्ष्य मार्जारो लोमशोऽब्रवीत्
                            <br><br>
                            
                            <sup class="mbh-skt-verse-index">१२.१३६.६८</sup>नन्दामि सौम्य भद्रं ते यो मां जीवन्तमिच्छसि<br>श्रेयश्च यदि जानीषे क्रियतां मा विचारय
                            <br><br>
                            
                            <sup class="mbh-skt-verse-index">१२.१३६.६९</sup>अहं हि दृढमापन्नस्त्वमापन्नतरो मया<br>द्वयोरापन्नयोः संधिः क्रियतां मा विचारय
                            <br><br>
                            
                            <sup class="mbh-skt-verse-index">१२.१३६.७०</sup>विधत्स्व प्राप्तकालं यत्कार्यं सिध्यतु चावयोः<br>मयि कृच्छ्राद्विनिर्मुक्ते न विनङ्क्ष्यति ते कृतम्
                            <br><br>
                            
                            <sup class="mbh-skt-verse-index">१२.१३६.७१</sup>न्यस्तमानोऽस्मि भक्तोऽस्मि शिष्यस्त्वद्धितकृत्तथा<br>निदेशवशवर्ती च भवन्तं शरणं गतः
                            <br><br>
                            
                            <sup class="mbh-skt-verse-index">१२.१३६.७२</sup>इत्येवमुक्तः पलितो मार्जारं वशमागतम्<br>वाक्यं हितमुवाचेदमभिनीतार्थमर्थवत्
                            <br><br>
                            
                            <sup class="mbh-skt-verse-index">१२.१३६.७३</sup>उदारं यद्भवानाह नैतच्चित्रं भवद्विधे<br>विदितो यस्तु मार्गो मे हितार्थं शृणु तं मम
                            <br><br>
                            
                            <sup class="mbh-skt-verse-index">१२.१३६.७४</sup>अहं त्वानुप्रवेक्ष्यामि नकुलान्मे महद्भयम्<br>त्रायस्व मां मा वधीश्च शक्तोऽस्मि तव मोक्षणे
                            <br><br>
                            
                            <sup class="mbh-skt-verse-index">१२.१३६.७५</sup>उलूकाच्चैव मां रक्ष क्षुद्रः प्रार्थयते हि माम्<br>अहं छेत्स्यामि ते पाशान्सखे सत्येन ते शपे
                            <br><br>
                            
                            <sup class="mbh-skt-verse-index">१२.१३६.७६</sup>तद्वचः संगतं श्रुत्वा लोमशो युक्तमर्थवत्<br>हर्षादुद्वीक्ष्य पलितं स्वागतेनाभ्यपूजयत्
                            <br><br>
                            
                            <sup class="mbh-skt-verse-index">१२.१३६.७७</sup>स तं संपूज्य पलितं मार्जारः सौहृदे स्थितः<br>सुविचिन्त्याब्रवीद्धीरः प्रीतस्त्वरित एव हि
                            <br><br>
                            
                            <sup class="mbh-skt-verse-index">१२.१३६.७८</sup>क्षिप्रमागच्छ भद्रं ते त्वं मे प्राणसमः सखा<br>तव प्राज्ञ प्रसादाद्धि क्षिप्रं प्राप्स्यामि जीवितम्
                            <br><br>
                            
                            <sup class="mbh-skt-verse-index">१२.१३६.७९</sup>यद्यदेवंगतेनाद्य शक्यं कर्तुं मया तव<br>तदाज्ञापय कर्ताहं संधिरेवास्तु नौ सखे
                            <br><br>
                            
                            <sup class="mbh-skt-verse-index">१२.१३६.८०</sup>अस्मात्ते संशयान्मुक्तः समित्रगणबान्धवः<br>सर्वकार्याणि कर्ताहं प्रियाणि च हितानि च
                            <br><br>
                            
                            <sup class="mbh-skt-verse-index">१२.१३६.८१</sup>मुक्तश्च व्यसनादस्मात्सौम्याहमपि नाम ते<br>प्रीतिमुत्पादयेयं च प्रतिकर्तुं च शक्नुयाम्
                            <br><br>
                            
                            <sup class="mbh-skt-verse-index">१२.१३६.८२</sup>ग्राहयित्वा तु तं स्वार्थं मार्जारं मूषकस्तदा<br>प्रविवेश सुविस्रब्धः सम्यगर्थांश्चचार ह
                            <br><br>
                            
                            <sup class="mbh-skt-verse-index">१२.१३६.८३</sup>एवमाश्वासितो विद्वान्मार्जारेण स मूषकः<br>मार्जारोरसि विस्रब्धः सुष्वाप पितृमातृवत्
                            <br><br>
                            
                            <sup class="mbh-skt-verse-index">१२.१३६.८४</sup>लीनं तु तस्य गात्रेषु मार्जारस्याथ मूषकम्<br>तौ दृष्ट्वा नकुलोलूकौ निराशौ जग्मतुर्गृहान्
                            <br><br>
                            
                            <sup class="mbh-skt-verse-index">१२.१३६.८५</sup>लीनस्तु तस्य गात्रेषु पलितो देशकालवित्<br>चिच्छेद पाशान्नृपते कालाकाङ्क्षी शनैः शनैः
                            <br><br>
                            
                            <sup class="mbh-skt-verse-index">१२.१३६.८६</sup>अथ बन्धपरिक्लिष्टो मार्जारो वीक्ष्य मूषकम्<br>छिन्दन्तं वै तदा पाशानत्वरन्तं त्वरान्वितः
                            <br><br>
                            
                            <sup class="mbh-skt-verse-index">१२.१३६.८७</sup>तमत्वरन्तं पलितं पाशानां छेदने तदा<br>संचोदयितुमारेभे मार्जारो मूषकं तदा
                            <br><br>
                            
                            <sup class="mbh-skt-verse-index">१२.१३६.८८</sup>किं सौम्य नाभित्वरसे किं कृतार्थोऽवमन्यसे<br>छिन्धि पाशानमित्रघ्न पुरा श्वपच एति सः
                            <br><br>
                            
                            <sup class="mbh-skt-verse-index">१२.१३६.८९</sup>इत्युक्तस्त्वरता तेन मतिमान्पलितोऽब्रवीत्<br>मार्जारमकृतप्रज्ञं वश्यमात्महितं वचः
                            <br><br>
                            
                            <sup class="mbh-skt-verse-index">१२.१३६.९०</sup>तूष्णीं भव न ते सौम्य त्वरा कार्या न संभ्रमः<br>वयमेवात्र कालज्ञा न कालः परिहास्यते
                            <br><br>
                            
                            <sup class="mbh-skt-verse-index">१२.१३६.९१</sup>अकाले कृत्यमारब्धं कर्तुं नार्थाय कल्पते<br>तदेव काल आरब्धं महतेऽर्थाय कल्पते
                            <br><br>
                            
                            <sup class="mbh-skt-verse-index">१२.१३६.९२</sup>अकालविप्रमुक्तान्मे त्वत्त एव भयं भवेत्<br>तस्मात्कालं प्रतीक्षस्व किमिति त्वरसे सखे
                            <br><br>
                            
                            <sup class="mbh-skt-verse-index">१२.१३६.९३</sup>यावत्पश्यामि चण्डालमायान्तं शस्त्रपाणिनम्<br>ततश्छेत्स्यामि ते पाशं प्राप्ते साधारणे भये
                            <br><br>
                            
                            <sup class="mbh-skt-verse-index">१२.१३६.९४</sup>तस्मिन्काले प्रमुक्तस्त्वं तरुमेवाधिरोहसि<br>न हि ते जीवितादन्यत्किंचित्कृत्यं भविष्यति
                            <br><br>
                            
                            <sup class="mbh-skt-verse-index">१२.१३६.९५</sup>ततो भवत्यतिक्रान्ते त्रस्ते भीते च लोमश<br>अहं बिलं प्रवेक्ष्यामि भवाञ्शाखां गमिष्यति
                            <br><br>
                            
                            <sup class="mbh-skt-verse-index">१२.१३६.९६</sup>एवमुक्तस्तु मार्जारो मूषकेणात्मनो हितम्<br>वचनं वाक्यतत्त्वज्ञो जीवितार्थी महामतिः
                            <br><br>
                            
                            <sup class="mbh-skt-verse-index">१२.१३६.९७</sup>अथात्मकृत्यत्वरितः सम्यक्प्रश्रयमाचरन्<br>उवाच लोमशो वाक्यं मूषकं चिरकारिणम्
                            <br><br>
                            
                            <sup class="mbh-skt-verse-index">१२.१३६.९८</sup>न ह्येवं मित्रकार्याणि प्रीत्या कुर्वन्ति साधवः<br>यथा त्वं मोक्षितः कृच्छ्रात्त्वरमाणेन वै मया
                            <br><br>
                            
                            <sup class="mbh-skt-verse-index">१२.१३६.९९</sup>तथैव त्वरमाणेन त्वया कार्यं हितं मम<br>यत्नं कुरु महाप्राज्ञ यथा स्वस्त्यावयोर्भवेत्
                            <br><br>
                            
                            <sup class="mbh-skt-verse-index">१२.१३६.१००</sup>अथ वा पूर्ववैरं त्वं स्मरन्कालं विकर्षसि<br>पश्य दुष्कृतकर्मत्वं व्यक्तमायुःक्षयो मम
                            <br><br>
                            
                            <sup class="mbh-skt-verse-index">१२.१३६.१०१</sup>यच्च किंचिन्मयाज्ञानात्पुरस्ताद्विप्रियं कृतम्<br>न तन्मनसि कर्तव्यं क्षमये त्वां प्रसीद मे
                            <br><br>
                            
                            <sup class="mbh-skt-verse-index">१२.१३६.१०२</sup>तमेवंवादिनं प्राज्ञः शास्त्रविद्बुद्धिसंमतः<br>उवाचेदं वचः श्रेष्ठं मार्जारं मूषकस्तदा
                            <br><br>
                            
                            <sup class="mbh-skt-verse-index">१२.१३६.१०३</sup>श्रुतं मे तव मार्जार स्वमर्थं परिगृह्णतः<br>ममापि त्वं विजानीहि स्वमर्थं परिगृह्णतः
                            <br><br>
                            
                            <sup class="mbh-skt-verse-index">१२.१३६.१०४</sup>यन्मित्रं भीतवत्साध्यं यन्मित्रं भयसंहितम्<br>सुरक्षितं ततः कार्यं पाणिः सर्पमुखादिव
                            <br><br>
                            
                            <sup class="mbh-skt-verse-index">१२.१३६.१०५</sup>कृत्वा बलवता संधिमात्मानं यो न रक्षति<br>अपथ्यमिव तद्भुक्तं तस्यानर्थाय कल्पते
                            <br><br>
                            
                            <sup class="mbh-skt-verse-index">१२.१३६.१०६</sup>न कश्चित्कस्यचिन्मित्रं न कश्चित्कस्यचित्सुहृत्<br>अर्थैरर्था निबध्यन्ते गजैर्वनगजा इव
                            <br><br>
                            
                            <sup class="mbh-skt-verse-index">१२.१३६.१०७</sup>न हि कश्चित्कृते कार्ये कर्तारं समवेक्षते<br>तस्मात्सर्वाणि कार्याणि सावशेषाणि कारयेत्
                            <br><br>
                            
                            <sup class="mbh-skt-verse-index">१२.१३६.१०८</sup>तस्मिन्कालेऽपि च भवान्दिवाकीर्तिभयान्वितः<br>मम न ग्रहणे शक्तः पलायनपरायणः
                            <br><br>
                            
                            <sup class="mbh-skt-verse-index">१२.१३६.१०९</sup>छिन्नं तु तन्तुबाहुल्यं तन्तुरेकोऽवशेषितः<br>छेत्स्याम्यहं तदप्याशु निर्वृतो भव लोमश
                            <br><br>
                            
                            <sup class="mbh-skt-verse-index">१२.१३६.११०</sup>तयोः संवदतोरेवं तथैवापन्नयोर्द्वयोः<br>क्षयं जगाम सा रात्रिर्लोमशं चाविशद्भयम्
                            <br><br>
                            
                            <sup class="mbh-skt-verse-index">१२.१३६.१११</sup>ततः प्रभातसमये विकृतः कृष्णपिङ्गलः<br>स्थूलस्फिग्विकचो रूक्षः श्वचक्रपरिवारितः
                            <br><br>
                            
                            <sup class="mbh-skt-verse-index">१२.१३६.११२</sup>शङ्कुकर्णो महावक्त्रः पलितो घोरदर्शनः<br>परिघो नाम चण्डालः शस्त्रपाणिरदृश्यत
                            <br><br>
                            
                            <sup class="mbh-skt-verse-index">१२.१३६.११३</sup>तं दृष्ट्वा यमदूताभं मार्जारस्त्रस्तचेतनः<br>उवाच पलितं भीतः किमिदानीं करिष्यसि
                            <br><br>
                            
                            <sup class="mbh-skt-verse-index">१२.१३६.११४</sup>अथ चापि सुसंत्रस्तौ तं दृष्ट्वा घोरदर्शनम्<br>क्षणेन नकुलोलूकौ नैराश्यं जग्मतुस्तदा
                            <br><br>
                            
                            <sup class="mbh-skt-verse-index">१२.१३६.११५</sup>बलिनौ मतिमन्तौ च संघातं चाप्युपागतौ<br>अशक्यौ सुनयात्तस्मात्संप्रधर्षयितुं बलात्
                            <br><br>
                            
                            <sup class="mbh-skt-verse-index">१२.१३६.११६</sup>कार्यार्थं कृतसंधी तौ दृष्ट्वा मार्जारमूषकौ<br>उलूकनकुलौ तूर्णं जग्मतुः स्वं स्वमालयम्
                            <br><br>
                            
                            <sup class="mbh-skt-verse-index">१२.१३६.११७</sup>ततश्चिच्छेद तं तन्तुं मार्जारस्य स मूषकः<br>विप्रमुक्तोऽथ मार्जारस्तमेवाभ्यपतद्द्रुमम्
                            <br><br>
                            
                            <sup class="mbh-skt-verse-index">१२.१३६.११८</sup>स च तस्माद्भयान्मुक्तो मुक्तो घोरेण शत्रुणा<br>बिलं विवेश पलितः शाखां भेजे च लोमशः
                            <br><br>
                            
                            <sup class="mbh-skt-verse-index">१२.१३६.११९</sup>उन्माथमप्यथादाय चण्डालो वीक्ष्य सर्वशः<br>विहताशः क्षणेनाथ तस्माद्देशादपाक्रमत्<br>जगाम च स्वभवनं चण्डालो भरतर्षभ
                            <br><br>
                            
                            <sup class="mbh-skt-verse-index">१२.१३६.१२०</sup>ततस्तस्माद्भयान्मुक्तो दुर्लभं प्राप्य जीवितम्<br>बिलस्थं पादपाग्रस्थः पलितं लोमशोऽब्रवीत्
                            <br><br>
                            
                            <sup class="mbh-skt-verse-index">१२.१३६.१२१</sup>अकृत्वा संविदं कांचित्सहसाहमुपप्लुतः<br>कृतज्ञं कृतकल्याणं कच्चिन्मां नाभिशङ्कसे
                            <br><br>
                            
                            <sup class="mbh-skt-verse-index">१२.१३६.१२२</sup>गत्वा च मम विश्वासं दत्त्वा च मम जीवितम्<br>मित्रोपभोगसमये किं त्वं नैवोपसर्पसि
                            <br><br>
                            
                            <sup class="mbh-skt-verse-index">१२.१३६.१२३</sup>कृत्वा हि पूर्वं मित्राणि यः पश्चान्नानुतिष्ठति<br>न स मित्राणि लभते कृच्छ्रास्वापत्सु दुर्मतिः
                            <br><br>
                            
                            <sup class="mbh-skt-verse-index">१२.१३६.१२४</sup>तत्कृतोऽहं त्वया मित्रं सामर्थ्यादात्मनः सखे<br>स मां मित्रत्वमापन्नमुपभोक्तुं त्वमर्हसि
                            <br><br>
                            
                            <sup class="mbh-skt-verse-index">१२.१३६.१२५</sup>यानि मे सन्ति मित्राणि ये च मे सन्ति बान्धवाः<br>सर्वे त्वां पूजयिष्यन्ति शिष्या गुरुमिव प्रियम्
                            <br><br>
                            
                            <sup class="mbh-skt-verse-index">१२.१३६.१२६</sup>अहं च पूजयिष्ये त्वां समित्रगणबान्धवम्<br>जीवितस्य प्रदातारं कृतज्ञः को न पूजयेत्
                            <br><br>
                            
                            <sup class="mbh-skt-verse-index">१२.१३६.१२७</sup>ईश्वरो मे भवानस्तु शरीरस्य गृहस्य च<br>अर्थानां चैव सर्वेषामनुशास्ता च मे भव
                            <br><br>
                            
                            <sup class="mbh-skt-verse-index">१२.१३६.१२८</sup>अमात्यो मे भव प्राज्ञ पितेव हि प्रशाधि माम्<br>न तेऽस्ति भयमस्मत्तो जीवितेनात्मनः शपे
                            <br><br>
                            
                            <sup class="mbh-skt-verse-index">१२.१३६.१२९</sup>बुद्ध्या त्वमुशनाः साक्षाद्बले त्वधिकृता वयम्<br>त्वन्मन्त्रबलयुक्तो हि विन्देत जयमेव ह
                            <br><br>
                            
                            <sup class="mbh-skt-verse-index">१२.१३६.१३०</sup>एवमुक्तः परं सान्त्वं मार्जारेण स मूषकः<br>उवाच परमार्थज्ञः श्लक्ष्णमात्महितं वचः
                            <br><br>
                            
                            <sup class="mbh-skt-verse-index">१२.१३६.१३१</sup>यद्भवानाह तत्सर्वं मया ते लोमश श्रुतम्<br>ममापि तावद्ब्रुवतः शृणु यत्प्रतिभाति माम्
                            <br><br>
                            
                            <sup class="mbh-skt-verse-index">१२.१३६.१३२</sup>वेदितव्यानि मित्राणि बोद्धव्याश्चापि शत्रवः<br>एतत्सुसूक्ष्मं लोकेऽस्मिन्दृश्यते प्राज्ञसंमतम्
                            <br><br>
                            
                            <sup class="mbh-skt-verse-index">१२.१३६.१३३</sup>शत्रुरूपाश्च सुहृदो मित्ररूपाश्च शत्रवः<br>सान्त्वितास्ते न बुध्यन्ते रागलोभवशं गताः
                            <br><br>
                            
                            <sup class="mbh-skt-verse-index">१२.१३६.१३४</sup>नास्ति जात्या रिपुर्नाम मित्रं नाम न विद्यते<br>सामर्थ्ययोगाज्जायन्ते मित्राणि रिपवस्तथा
                            <br><br>
                            
                            <sup class="mbh-skt-verse-index">१२.१३६.१३५</sup>यो यस्मिञ्जीवति स्वार्थं पश्येत्तावत्स जीवति<br>स तस्य तावन्मित्रं स्याद्यावन्न स्याद्विपर्ययः
                            <br><br>
                            
                            <sup class="mbh-skt-verse-index">१२.१३६.१३६</sup>नास्ति मैत्री स्थिरा नाम न च ध्रुवमसौहृदम्<br>अर्थयुक्त्या हि जायन्ते मित्राणि रिपवस्तथा
                            <br><br>
                            
                            <sup class="mbh-skt-verse-index">१२.१३६.१३७</sup>मित्रं च शत्रुतामेति कस्मिंश्चित्कालपर्यये<br>शत्रुश्च मित्रतामेति स्वार्थो हि बलवत्तरः
                            <br><br>
                            
                            <sup class="mbh-skt-verse-index">१२.१३६.१३८</sup>यो विश्वसति मित्रेषु न चाश्वसति शत्रुषु<br>अर्थयुक्तिमविज्ञाय चलितं तस्य जीवितम्
                            <br><br>
                            
                            <sup class="mbh-skt-verse-index">१२.१३६.१३९</sup>अर्थयुक्तिमविज्ञाय यः शुभे कुरुते मतिम्<br>मित्रे वा यदि वा शत्रौ तस्यापि चलिता मतिः
                            <br><br>
                            
                            <sup class="mbh-skt-verse-index">१२.१३६.१४०</sup>न विश्वसेदविश्वस्ते विश्वस्तेऽपि न विश्वसेत्<br>विश्वासाद्भयमुत्पन्नं मूलान्यपि निकृन्तति
                            <br><br>
                            
                            <sup class="mbh-skt-verse-index">१२.१३६.१४१</sup>अर्थयुक्त्या हि दृश्यन्ते पिता माता सुतास्तथा<br>मातुला भागिनेयाश्च तथा संबन्धिबान्धवाः
                            <br><br>
                            
                            <sup class="mbh-skt-verse-index">१२.१३६.१४२</sup>पुत्रं हि मातापितरु त्यजतः पतितं प्रियम्<br>लोको रक्षति चात्मानं पश्य स्वार्थस्य सारताम्
                            <br><br>
                            
                            <sup class="mbh-skt-verse-index">१२.१३६.१४३</sup>तं मन्ये निकृतिप्रज्ञं यो मोक्षं प्रत्यनन्तरम्<br>कृत्यं मृगयसे कर्तुं सुखोपायमसंशयम्
                            <br><br>
                            
                            <sup class="mbh-skt-verse-index">१२.१३६.१४४</sup>अस्मिन्निलय एव त्वं न्यग्रोधादवतारितः<br>पूर्वं निविष्टमुन्माथं चपलत्वान्न बुद्धवान्
                            <br><br>
                            
                            <sup class="mbh-skt-verse-index">१२.१३६.१४५</sup>आत्मनश्चपलो नास्ति कुतोऽन्येषां भविष्यति<br>तस्मात्सर्वाणि कार्याणि चपलो हन्त्यसंशयम्
                            <br><br>
                            
                            <sup class="mbh-skt-verse-index">१२.१३६.१४६</sup>ब्रवीति मधुरं कंचित्प्रियो मे ह भवानिति<br>तन्मिथ्याकरणं सर्वं विस्तरेणापि मे शृणु
                            <br><br>
                            
                            <sup class="mbh-skt-verse-index">१२.१३६.१४७</sup>कारणात्प्रियतामेति द्वेष्यो भवति कारणात्<br>अर्थार्थी जीवलोकोऽयं न कश्चित्कस्यचित्प्रियः
                            <br><br>
                            
                            <sup class="mbh-skt-verse-index">१२.१३६.१४८</sup>सख्यं सोदरयोर्भ्रात्रोर्दंपत्योर्वा परस्परम्<br>कस्यचिन्नाभिजानामि प्रीतिं निष्कारणामिह
                            <br><br>
                            
                            <sup class="mbh-skt-verse-index">१२.१३६.१४९</sup>यद्यपि भ्रातरः क्रुद्धा भार्या वा कारणान्तरे<br>स्वभावतस्ते प्रीयन्ते नेतरः प्रीयते जनः
                            <br><br>
                            
                            <sup class="mbh-skt-verse-index">१२.१३६.१५०</sup>प्रियो भवति दानेन प्रियवादेन चापरः<br>मन्त्रहोमजपैरन्यः कार्यार्थं प्रीयते जनः
                            <br><br>
                            
                            <sup class="mbh-skt-verse-index">१२.१३६.१५१</sup>उत्पन्ने कारणे प्रीतिर्नास्ति नौ कारणान्तरे<br>प्रध्वस्ते कारणस्थाने सा प्रीतिर्विनिवर्तते
                            <br><br>
                            
                            <sup class="mbh-skt-verse-index">१२.१३६.१५२</sup>किं नु तत्कारणं मन्ये येनाहं भवतः प्रियः<br>अन्यत्राभ्यवहारार्थात्तत्रापि च बुधा वयम्
                            <br><br>
                            
                            <sup class="mbh-skt-verse-index">१२.१३६.१५३</sup>कालो हेतुं विकुरुते स्वार्थस्तमनुवर्तते<br>स्वार्थं प्राज्ञोऽभिजानाति प्राज्ञं लोकोऽनुवर्तते
                            <br><br>
                            
                            <sup class="mbh-skt-verse-index">१२.१३६.१५४</sup>न त्वीदृशं त्वया वाच्यं विदुषि स्वार्थपण्डिते<br>अकालेऽविषमस्थस्य स्वार्थहेतुरयं तव
                            <br><br>
                            
                            <sup class="mbh-skt-verse-index">१२.१३६.१५५</sup>तस्मान्नाहं चले स्वार्थात्सुस्थितः संधिविग्रहे<br>अभ्राणामिव रूपाणि विकुर्वन्ति क्षणे क्षणे
                            <br><br>
                            
                            <sup class="mbh-skt-verse-index">१२.१३६.१५६</sup>अद्यैव हि रिपुर्भूत्वा पुनरद्यैव सौहृदम्<br>पुनश्च रिपुरद्यैव युक्तीनां पश्य चापलम्
                            <br><br>
                            
                            <sup class="mbh-skt-verse-index">१२.१३६.१५७</sup>आसीत्तावत्तु मैत्री नौ यावद्धेतुरभूत्पुरा<br>सा गता सह तेनैव कालयुक्तेन हेतुना
                            <br><br>
                            
                            <sup class="mbh-skt-verse-index">१२.१३६.१५८</sup>त्वं हि मेऽत्यन्ततः शत्रुः सामर्थ्यान्मित्रतां गतः<br>तत्कृत्यमभिनिर्वृत्तं प्रकृतिः शत्रुतां गता
                            <br><br>
                            
                            <sup class="mbh-skt-verse-index">१२.१३६.१५९</sup>सोऽहमेवं प्रणीतानि ज्ञात्वा शास्त्राणि तत्त्वतः<br>प्रविशेयं कथं पाशं त्वत्कृतं तद्वदस्व मे
                            <br><br>
                            
                            <sup class="mbh-skt-verse-index">१२.१३६.१६०</sup>त्वद्वीर्येण विमुक्तोऽहं मद्वीर्येण तथा भवान्<br>अन्योन्यानुग्रहे वृत्ते नास्ति भूयः समागमः
                            <br><br>
                            
                            <sup class="mbh-skt-verse-index">१२.१३६.१६१</sup>त्वं हि सौम्य कृतार्थोऽद्य निर्वृत्तार्थास्तथा वयम्<br>न तेऽस्त्यन्यन्मया कृत्यं किंचिदन्यत्र भक्षणात्
                            <br><br>
                            
                            <sup class="mbh-skt-verse-index">१२.१३६.१६२</sup>अहमन्नं भवान्भोक्ता दुर्बलोऽहं भवान्बली<br>नावयोर्विद्यते संधिर्नियुक्ते विषमे बले
                            <br><br>
                            
                            <sup class="mbh-skt-verse-index">१२.१३६.१६३</sup>संमन्येऽहं तव प्रज्ञां यन्मोक्षात्प्रत्यनन्तरम्<br>भक्ष्यं मृगयसे नूनं सुखोपायमसंशयम्
                            <br><br>
                            
                            <sup class="mbh-skt-verse-index">१२.१३६.१६४</sup>भक्ष्यार्थमेव बद्धस्त्वं स मुक्तः प्रसृतः क्षुधा<br>शास्त्रज्ञमभिसंधाय नूनं भक्षयिताद्य माम्
                            <br><br>
                            
                            <sup class="mbh-skt-verse-index">१२.१३६.१६५</sup>जानामि क्षुधितं हि त्वामाहारसमयश्च ते<br>स त्वं मामभिसंधाय भक्ष्यं मृगयसे पुनः
                            <br><br>
                            
                            <sup class="mbh-skt-verse-index">१२.१३६.१६६</sup>यच्चापि पुत्रदारं स्वं तत्संनिसृजसे मयि<br>शुश्रूषां नाम मे कर्तुं सखे मम न तत्क्षमम्
                            <br><br>
                            
                            <sup class="mbh-skt-verse-index">१२.१३६.१६७</sup>त्वया मां सहितं दृष्ट्वा प्रिया भार्या सुताश्च ये<br>कस्मान्मां ते न खादेयुर्हृष्टाः प्रणयिनस्त्वयि
                            <br><br>
                            
                            <sup class="mbh-skt-verse-index">१२.१३६.१६८</sup>नाहं त्वया समेष्यामि वृत्तो हेतुः समागमे<br>शिवं ध्यायस्व मेऽत्रस्थः सुकृतं स्मर्यते यदि
                            <br><br>
                            
                            <sup class="mbh-skt-verse-index">१२.१३६.१६९</sup>शत्रोरन्नाद्यभूतः सन्क्लिष्टस्य क्षुधितस्य च<br>भक्ष्यं मृगयमाणस्य कः प्राज्ञो विषयं व्रजेत्
                            <br><br>
                            
                            <sup class="mbh-skt-verse-index">१२.१३६.१७०</sup>स्वस्ति तेऽस्तु गमिष्यामि दूरादपि तवोद्विजे<br>नाहं त्वया समेष्यामि निर्वृतो भव लोमश
                            <br><br>
                            
                            <sup class="mbh-skt-verse-index">१२.१३६.१७१</sup>बलवत्संनिकर्षो हि न कदाचित्प्रशस्यते<br>प्रशान्तादपि मे प्राज्ञ भेतव्यं बलिनः सदा
                            <br><br>
                            
                            <sup class="mbh-skt-verse-index">१२.१३६.१७२</sup>यदि त्वर्थेन मे कार्यं ब्रूहि किं करवाणि ते<br>कामं सर्वं प्रदास्यामि न त्वात्मानं कदाचन
                            <br><br>
                            
                            <sup class="mbh-skt-verse-index">१२.१३६.१७३</sup>आत्मार्थे संततिस्त्याज्या राज्यं रत्नं धनं तथा<br>अपि सर्वस्वमुत्सृज्य रक्षेदात्मानमात्मना
                            <br><br>
                            
                            <sup class="mbh-skt-verse-index">१२.१३६.१७४</sup>ऐश्वर्यधनरत्नानां प्रत्यमित्रेऽपि तिष्ठताम्<br>दृष्टा हि पुनरावृत्तिर्जीवतामिति नः श्रुतम्
                            <br><br>
                            
                            <sup class="mbh-skt-verse-index">१२.१३६.१७५</sup>न त्वात्मनः संप्रदानं धनरत्नवदिष्यते<br>आत्मा तु सर्वतो रक्ष्यो दारैरपि धनैरपि
                            <br><br>
                            
                            <sup class="mbh-skt-verse-index">१२.१३६.१७६</sup>आत्मरक्षिततन्त्राणां सुपरीक्षितकारिणाम्<br>आपदो नोपपद्यन्ते पुरुषाणां स्वदोषजाः
                            <br><br>
                            
                            <sup class="mbh-skt-verse-index">१२.१३६.१७७</sup>शत्रून्सम्यग्विजानन्ति दुर्बला ये बलीयसः<br>तेषां न चाल्यते बुद्धिरात्मार्थं कृतनिश्चया
                            <br><br>
                            
                            <sup class="mbh-skt-verse-index">१२.१३६.१७८</sup>इत्यभिव्यक्तमेवासौ पलितेनावभर्त्सितः<br>मार्जारो व्रीडितो भूत्वा मूषकं वाक्यमब्रवीत्
                            <br><br>
                            
                            <sup class="mbh-skt-verse-index">१२.१३६.१७९</sup>संमन्येऽहं तव प्रज्ञां यस्त्वं मम हिते रतः<br>उक्तवानर्थतत्त्वेन मया संभिन्नदर्शनः
                            <br><br>
                            
                            <sup class="mbh-skt-verse-index">१२.१३६.१८०</sup>न तु मामन्यथा साधो त्वं विज्ञातुमिहार्हसि<br>प्राणप्रदानजं त्वत्तो मम सौहृदमागतम्
                            <br><br>
                            
                            <sup class="mbh-skt-verse-index">१२.१३६.१८१</sup>धर्मज्ञोऽस्मि गुणज्ञोऽस्मि कृतज्ञोऽस्मि विशेषतः<br>मित्रेषु वत्सलश्चास्मि त्वद्विधेषु विशेषतः
                            <br><br>
                            
                            <sup class="mbh-skt-verse-index">१२.१३६.१८२</sup>तन्मामेवंगते साधो न यावयितुमर्हसि<br>त्वया हि याव्यमानोऽहं प्राणाञ्जह्यां सबान्धवः
                            <br><br>
                            
                            <sup class="mbh-skt-verse-index">१२.१३६.१८३</sup>धिक्शब्दो हि बुधैर्दृष्टो मद्विधेषु मनस्विषु<br>मरणं धर्मतत्त्वज्ञ न मां शङ्कितुमर्हसि
                            <br><br>
                            
                            <sup class="mbh-skt-verse-index">१२.१३६.१८४</sup>इति संस्तूयमानो हि मार्जारेण स मूषकः<br>मनसा भावगम्भीरं मार्जारं वाक्यमब्रवीत्
                            <br><br>
                            
                            <sup class="mbh-skt-verse-index">१२.१३६.१८५</sup>साधुर्भवाञ्श्रुतार्थोऽस्मि प्रीयते न च विश्वसे<br>संस्तवैर्वा धनौघैर्वा नाहं शक्यः पुनस्त्वया
                            <br><br>
                            
                            <sup class="mbh-skt-verse-index">१२.१३६.१८६</sup>न ह्यमित्रवशं यान्ति प्राज्ञा निष्कारणं सखे<br>अस्मिन्नर्थे च गाथे द्वे निबोधोशनसा कृते
                            <br><br>
                            
                            <sup class="mbh-skt-verse-index">१२.१३६.१८७</sup>शत्रुसाधारणे कृत्ये कृत्वा संधिं बलीयसा<br>समाहितश्चरेद्युक्त्या कृतार्थश्च न विश्वसेत्
                            <br><br>
                            
                            <sup class="mbh-skt-verse-index">१२.१३६.१८८</sup>तस्मात्सर्वास्ववस्थासु रक्षेज्जीवितमात्मनः<br>द्रव्याणि संततिश्चैव सर्वं भवति जीवतः
                            <br><br>
                            
                            <sup class="mbh-skt-verse-index">१२.१३६.१८९</sup>संक्षेपो नीतिशास्त्राणामविश्वासः परो मतः<br>नृषु तस्मादविश्वासः पुष्कलं हितमात्मनः
                            <br><br>
                            
                            <sup class="mbh-skt-verse-index">१२.१३६.१९०</sup>वध्यन्ते न ह्यविश्वस्ताः शत्रुभिर्दुर्बला अपि<br>विश्वस्तास्त्वाशु वध्यन्ते बलवन्तोऽपि दुर्बलैः
                            <br><br>
                            
                            <sup class="mbh-skt-verse-index">१२.१३६.१९१</sup>त्वद्विधेभ्यो मया ह्यात्मा रक्ष्यो मार्जार सर्वदा<br>रक्ष त्वमपि चात्मानं चण्डालाज्जातिकिल्बिषात्
                            <br><br>
                            
                            <sup class="mbh-skt-verse-index">१२.१३६.१९२</sup>स तस्य ब्रुवतस्त्वेवं संत्रासाज्जातसाध्वसः<br>स्वबिलं हि जवेनाशु मार्जारः प्रययौ ततः
                            <br><br>
                            
                            <sup class="mbh-skt-verse-index">१२.१३६.१९३</sup>ततः शास्त्रार्थतत्त्वज्ञो बुद्धिसामर्थ्यमात्मनः<br>विश्राव्य पलितः प्राज्ञो बिलमन्यज्जगाम ह
                            <br><br>
                            
                            <sup class="mbh-skt-verse-index">१२.१३६.१९४</sup>एवं प्रज्ञावता बुद्ध्या दुर्बलेन महाबलाः<br>एकेन बहवोऽमित्राः पलितेनाभिसंधिताः
                            <br><br>
                            
                            <sup class="mbh-skt-verse-index">१२.१३६.१९५</sup>अरिणापि समर्थेन संधिं कुर्वीत पण्डितः<br>मूषकश्च बिडालश्च मुक्तावन्योन्यसंश्रयात्
                            <br><br>
                            
                            <sup class="mbh-skt-verse-index">१२.१३६.१९६</sup>इत्येष क्षत्रधर्मस्य मया मार्गोऽनुदर्शितः<br>विस्तरेण महीपाल संक्षेपेण पुनः शृणु
                            <br><br>
                            
                            <sup class="mbh-skt-verse-index">१२.१३६.१९७</sup>अन्योन्यकृतवैरौ तु चक्रतुः प्रीतिमुत्तमाम्<br>अन्योन्यमभिसंधातुमभूच्चैव तयोर्मतिः
                            <br><br>
                            
                            <sup class="mbh-skt-verse-index">१२.१३६.१९८</sup>तत्र प्राज्ञोऽभिसंधत्ते सम्यग्बुद्धिबलाश्रयात्<br>अभिसंधीयते प्राज्ञः प्रमादादपि चाबुधैः
                            <br><br>
                            
                            <sup class="mbh-skt-verse-index">१२.१३६.१९९</sup>तस्मादभीतवद्भीतो विश्वस्तवदविश्वसन्<br>न ह्यप्रमत्तश्चलति चलितो वा विनश्यति
                            <br><br>
                            
                            <sup class="mbh-skt-verse-index">१२.१३६.२००</sup>कालेन रिपुणा संधिः काले मित्रेण विग्रहः<br>कार्य इत्येव तत्त्वज्ञाः प्राहुर्नित्यं युधिष्ठिर
                            <br><br>
                            
                            <sup class="mbh-skt-verse-index">१२.१३६.२०१</sup>एवं मत्वा महाराज शास्त्रार्थमभिगम्य च<br>अभियुक्तोऽप्रमत्तश्च प्राग्भयाद्भीतवच्चरेत्
                            <br><br>
                            
                            <sup class="mbh-skt-verse-index">१२.१३६.२०२</sup>भीतवत्संविधिः कार्यः प्रतिसंधिस्तथैव च<br>भयादुत्पद्यते बुद्धिरप्रमत्ताभियोगजा
                            <br><br>
                            
                            <sup class="mbh-skt-verse-index">१२.१३६.२०३</sup>न भयं विद्यते राजन्भीतस्यानागते भये<br>अभीतस्य तु विस्रम्भात्सुमहज्जायते भयम्
                            <br><br>
                            
                            <sup class="mbh-skt-verse-index">१२.१३६.२०४</sup>न भीरुरिति चात्यन्तं मन्त्रोऽदेयः कथंचन<br>अविज्ञानाद्धि विज्ञाते गच्छेदास्पददर्शिषु
                            <br><br>
                            
                            <sup class="mbh-skt-verse-index">१२.१३६.२०५</sup>तस्मादभीतवद्भीतो विश्वस्तवदविश्वसन्<br>कार्याणां गुरुतां बुद्ध्वा नानृतं किंचिदाचरेत्
                            <br><br>
                            
                            <sup class="mbh-skt-verse-index">१२.१३६.२०६</sup>एवमेतन्मया प्रोक्तमितिहासं युधिष्ठिर<br>श्रुत्वा त्वं सुहृदां मध्ये यथावत्समुपाचर
                            <br><br>
                            
                            <sup class="mbh-skt-verse-index">१२.१३६.२०७</sup>उपलभ्य मतिं चाग्र्यामरिमित्रान्तरं तथा<br>संधिविग्रहकालं च मोक्षोपायं तथापदि
                            <br><br>
                            
                            <sup class="mbh-skt-verse-index">१२.१३६.२०८</sup>शत्रुसाधारणे कृत्ये कृत्वा संधिं बलीयसा<br>समागमं चरेद्युक्त्या कृतार्थो न च विश्वसेत्
                            <br><br>
                            
                            <sup class="mbh-skt-verse-index">१२.१३६.२०९</sup>अविरुद्धां त्रिवर्गेण नीतिमेतां युधिष्ठिर<br>अभ्युत्तिष्ठ श्रुतादस्माद्भूयस्त्वं रञ्जयन्प्रजाः
                            <br><br>
                            
                            <sup class="mbh-skt-verse-index">१२.१३६.२१०</sup>ब्राह्मणैश्चापि ते सार्धं यात्रा भवतु पाण्डव<br>ब्राह्मणा हि परं श्रेयो दिवि चेह च भारत
                            <br><br>
                            
                            <sup class="mbh-skt-verse-index">१२.१३६.२११</sup>एते धर्मस्य वेत्तारः कृतज्ञाः सततं प्रभो<br>पूजिताः शुभकर्माणः पूर्वजित्या नराधिप
                            <br><br>
                            
                            <sup class="mbh-skt-verse-index">१२.१३६.२१२</sup>राज्यं श्रेयः परं राजन्यशः कीर्तिं च लप्स्यसे<br>कुलस्य संततिं चैव यथान्यायं यथाक्रमम्
                            <br><br>
                            
                            <sup class="mbh-skt-verse-index">१२.१३६.२१३</sup>द्वयोरिमं भारत संधिविग्रहं; सुभाषितं बुद्धिविशेषकारितम्<br>तथान्ववेक्ष्य क्षितिपेन सर्वदा; निषेवितव्यं नृप शत्रुमण्डले
                            <br><br>
                            
                        </div>
                    </div>
                </div>
            </div>
        </div>
    </div>
    <script src="https://cdnjs.cloudflare.com/ajax/libs/jquery/3.7.0/jquery.min.js"></script>
    <script src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
    <script src="/resources/js/build-parva-sidebar.js"></script>
    <script>
        $(document).ready( () => {
            build_parva_sidebar_sanskrit();
        });
    </script>
</body>

</html>